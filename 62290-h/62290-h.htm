<!DOCTYPE html PUBLIC "-//W3C//DTD XHTML 1.0 Strict//EN"
    "http://www.w3.org/TR/xhtml1/DTD/xhtml1-strict.dtd">

<html xmlns="http://www.w3.org/1999/xhtml" lang="fr" xml:lang="fr">
<head>
<meta http-equiv="Content-Type" content="text/html;charset=UTF-8" />
<title>
  The Project Gutenberg eBook of Le livre du faulcon.
</title>
<link rel="coverpage" href="images/cover.jpg" />
<style type="text/css">

p { text-align: justify; line-height: 1.2em; text-indent: 0;
  margin: 1em 0;}

.large { font-size: 130%; }

h1 { text-align: center; line-height: 1.5em; margin: 1em 0; }

span.blk { display: inline-block; text-align: left; }

.poetry { text-align: left; margin: 1em 0; }
.stanza { margin-top: 1em; }
.verse { padding-left: 3em; text-indent: -3em; }
.i4 { margin-left: 20%; }

.trnote { font-family: sans-serif; font-size: 95%; padding: .5em;
  margin: 3em 5% 1em 5%; border: thin dotted; background: #eee; }
.trnote h2 { margin: .5em 0; }

div.c, p.c { text-align: center; margin: .5em 0;}
div.gap, p.gap { margin-top: 2.5em; }
.chapter { margin-top: 4em; }


@media screen {
  body { max-width: 40em; width: 80%; margin: 0 auto; }
}

@media handheld {
  .chapter { page-break-before: always; }
  .nobreak { page-break-before: avoid; }
}

</style>
</head>
<body>

<h1>Le livre du faulcon</h1>

<div class="c"><img src="images/marque.png" alt="[Marque d'imprimeur]" /><br />
la blanche<br />
<span class="blk">chascun soit content de ses biens<br />
qui n'a sufisance n'a riens</span></div>
<div class="c"><img src="images/laurens.png" alt="" /><br />
Le petit laurens</div>
<div class="chapter"></div>

<p class="c">Rondeau escript de par le faulcon
au faulconnier</p>

<div class="poetry">
<div class="verse">Incessamment mon pouvre cuer lamente</div>
<div class="verse">Sans nul repos souvenir me tourmente</div>
<div class="verse">Ayant ennuy du souldain partement.</div>
<div class="verse">Banye me a de tout esbatement</div>
<div class="verse">Et si languis pres de mort veeemente.</div>

<div class="verse stanza">A grant regret mon refuge me absente.</div>
<div class="verse">Voisine n'ay qui tant de douleur sente</div>
<div class="verse">Force m'est bien de plorer tandrement.</div>
<div class="verse i4">Incessamment</div>

<div class="verse stanza">A rien que dueil je ne metz mon entente</div>
<div class="verse">Voire si grant que chascun jour de rente</div>
<div class="verse">Cent mille fois je pers mon sentement.</div>
<div class="verse">Or voy je bien que pour tout payement:</div>
<div class="verse">N'auray d'amours fors estre malcontente</div>
<div class="verse i4">Incessamment</div>
</div>


<p class="c gap">L'acteur.</p>


<p class="c gap">Prologue decleratif de la matiere
de ce present livre appellé le faulcon</p>

<p>Pour faire passer temps aux seigneurs
dames escuiers et damoiselles
qui voulentiers oyent
parler du deduyt de chiens/ d'oyseaulx
et d'amours J'ay entreprins mettre par
escript ung cas puis certain temps advenu
en france de deux gracieux amoureux.
C'est assavoir ung honneste gentil homme.
Et une noble damoiselle Lesquelz combien
qu'ilz s'entraymassent leaulment eurent
merveilleuse fortune/ terrible empeschement
&amp; dangereux destourbier par le pourchas
de faulx jaloux/ envieux &amp; raporteurs
et soit notoire a tous lecteurs &amp; audicteurs
de ce present traictié que par le faulconnier
j'entens le gentil homme amoureux et par le
faulcon la gente damoyselle dame en
amours/ par les troys oyseaux comme lasnier
sacre tunicien. je prens trois autres demoiselles
estans de la compaignie dudit
faulcon mettent peine &amp; diligence de reveler/
rompre &amp; adnichiler l'acoinctance desdiz
amoureux &amp; des chiens pareillement se
doit entendre. Si prie a tous ceulx qui verront
ce present volume qu'ilz supportent l'ignorance
du compilateur &amp; s'ilz commencent a
le lire qu'ilz ne veuillent desister jusques a
ce qu'ilz aient leu tout du long car en la fin
sont les enseignemens bonnes meurs exemples
&amp; auctorités que peuent prouffiter a tous
amoureux &amp; autres hommes &amp; femmes de
tous estatz</p>

<div class="poetry">
<div class="verse">Vous qui d'amours voulés sçavoir.</div>
<div class="verse">Estudiez ceste escripture</div>
<div class="verse">Ce petit livret venés voir</div>
<div class="verse">Vous qui d'amours voulés sçavoir</div>
<div class="verse">Si pourrés bon exemple avoir</div>
<div class="verse">Se vous retenés la lecture</div>
<div class="verse">Vous qui d'amours voulés sçavoir</div>
<div class="verse">Estudiez ceste escripture</div>
</div>


<p class="c gap">Le faulconnier.</p>

<p>Lors que zephirus le gracieulx vent commence
a aspirer sur les arbres/ plantes herbes
&amp; arbustes pour les revestir de robes
fleurs/ feuilles &amp; fruitz. Et que le poindant
boreas se retraict es tenebreuses cavernes
soubz la conduicte de colus. c'est assavoir
a l'issue du moys d'avril. Et a l'entree
du plaisant moys de may quant les
champs/ les prez/ les vergiers/ les jardins
reprenent leur joieuse verdure je me trouvay
ung jour tout pensif actainct de merencolye
&amp; tendant a pesante sonnolence en
telle maniere que je fus contrainct de moy
getter sur la couche mettre la teste sur l'orillier
&amp; prendre aucune porcion de repos.
Or advint que comme j'estoye demy veillant
demy dormant les yeulx moitié clos moitié
ouvers je fus ravi en esprit &amp; m'aparut
aucune chose merveilleuse. Ne sçay proprement
juger si ce fust ou songe ou vision
mais il m'estoit advis que en une plaine grant
et large je consideroye divers oyseaulx de
divers plumaiges &amp; de diverses aires pareillement
divers chiens de divers poil et
de diverse grandeur lesquelz chiens &amp; oiseaulx
tresmal s'entracordoient tant au deduyt
de la chasse comme du gibier</p>

<div class="poetry">
<div class="verse">En may que les champs sont tous vers.</div>
<div class="verse">Et de verde couleur couvers</div>
<div class="verse">Par nature qui tout consomme</div>
<div class="verse">Fus assommé d'un pesant somme.</div>
<div class="verse">Qui m'endormit les yeulx ouvers.</div>

<div class="verse stanza">Au lict me couchay de travers.</div>
<div class="verse">La teste hault le corps envers</div>
<div class="verse">Comme fait ung doloreux homme.</div>
<div class="verse i4">En may</div>

<div class="verse stanza">Dormant ainsi tout a revers.</div>
<div class="verse">Je songay ung songe divers.</div>
<div class="verse">Qui mon solas blesse et assomme.</div>
<div class="verse">De chiens d'oyseaulx je vis grant somme</div>
<div class="verse">les ungs bons/ les autres parvers.</div>
<div class="verse i4">En may</div>

<div class="verse stanza">En ce songe demouray longuement</div>
<div class="verse">puis a l'aube du jour fus esveillé.</div>
<div class="verse">Non congnoissant ou j'estoye ne comment</div>
<div class="verse">car du songe me senty travaillé</div>
<div class="verse">mon esprit fut tout esmerveillé.</div>
<div class="verse">Investigant le voir ou la mensonge</div>
<div class="verse">Bien est saige qui peut juger de songe</div>

<div class="verse stanza">Je me levay pour aller au desduyt</div>
<div class="verse">Sans regarder se thitan reluysoit.</div>
<div class="verse">ou se phebé avoit close la nuyt</div>
<div class="verse">Et sans penser qui m'aidoit ou nuysoit.</div>
<div class="verse">Advis m'estoit que pan me conduysoit.</div>
<div class="verse">pour me mener avec les pastoureaulx</div>
<div class="verse">c'est ung grant fait que de songes nouveaux</div>

<div class="verse stanza">Demy vestu demy ne sçay comment</div>
<div class="verse">Je m'en alay le long d'une riviere.</div>
<div class="verse">Moult ofusqué de tout entendement</div>
<div class="verse">tousjours courant sans ordre ne maniere</div>
<div class="verse">Je ne doubtoys ne devant ne derriere.</div>
<div class="verse">tout m'estoit ung je n'avois nul soussy</div>
<div class="verse">c'est grant dangier que d'ung homme transy</div>
</div>

<p>En ceste fantastique ymaginative cheminay
assés longuement entre ung bois
et ladicte riviere tellement que pour l'interrupcion
de ma premiere dormicion et
repos fus derechef abatu par naturel sommeil
et me convint mettre soubz ung esglantier
vert qui estoit moult proprement
circuy de petis arbrisseaulx portans les
aucuns feulles vertes/ les autres fleurs
et les autres boutons desquelz l'odifferance
estoit tant souef &amp; doulce que tout cueur
humain en eust esté refait/ replet et refectionné</p>

<div class="poetry">
<div class="verse">Soubz lesglantier je me mis a repos.</div>
<div class="verse">Environné d'arbres &amp; de buissons.</div>
<div class="verse">Mais il convint tantost changer propos</div>
<div class="verse">par les oyseaulx &amp; par leurs joyeux sons</div>
<div class="verse">plaisans serins/ lynotes &amp; pinsons</div>
<div class="verse">vindrent illec voleter hault &amp; bas</div>
<div class="verse">cueur amoureux ne demande que esbas</div>

<div class="verse stanza">Autres oyseaulx sur l'esglentier jargonnent</div>
<div class="verse">en ung bas chant ne sçay qu'ilz veullent dire</div>
<div class="verse">Et dessus moy alouettes resonnent.</div>
<div class="verse">Montant en hault et disant lire lire.</div>
<div class="verse">Mains divers chans j'entr'oÿs tire atire</div>
<div class="verse">Sonnans/ bruyans melodieusement</div>
<div class="verse">Oyseaulx divers chantant diversement</div>
<div class="verse">Lors y survint ung roussignol aussi</div>
<div class="verse">Qui dessus tous me fist lever la teste</div>
<div class="verse">car il chantoit aussy aussy ocy</div>
<div class="verse">De bien chanter avoit la langue preste.</div>
<div class="verse">Quant je l'ouys je ne fis point d'arreste</div>
<div class="verse">Je me levay au chant melodieux</div>
<div class="verse">Plaisant oiseau fait ung homme joyeulx</div>
</div>


<p class="c gap">Le faulconnier.</p>

<p>Aprés les amoureux chans des petis oyseletz
moy tousjours estant en fantasie
me pris a cheminer par my une lande mignonnement
revestue de plusieurs verdures
odoriferentes comme romarins aulbespins/
lavandes marjolaines &amp; autres herbes
de diverses saveurs Et tellement
qu'en cheminant je commençay a voir ung
chasteau moult fort. tresentier de murs
et bien fortifié de tours vers lequel pour
la delectabilité du lieu je m'adressay esperant
y trouver quelque honneste gentil homme
qui pour ce jour me receust &amp; congneust
ma necessité ou quelque belle dame qui
me fist aucun entretenement ou gracieux
recueil.</p>

<div class="poetry">
<div class="verse">Pensif aloye.</div>
<div class="verse">Par ceste voye.</div>
<div class="verse">Tousjours l'euil dessus ce chasteau.</div>
<div class="verse">Je pretendoye</div>
<div class="verse">et demandoye</div>
<div class="verse">desduit ou de chien ou d'oyseau</div>
<div class="verse">maint beau preau</div>
<div class="verse">maint doulx royseau.</div>
<div class="verse">Trouvay tandis que cheminoye</div>
<div class="verse">Seurement va qui ne fourvoye</div>

<div class="verse stanza">Ainsi comme je vous raporte</div>
<div class="verse">le chasteau je vis clerement.</div>
<div class="verse">Si m'aprouchay pres de la porte.</div>
<div class="verse">Querant mon rejouyssement</div>
<div class="verse">Puis y entray facillement.</div>
<div class="verse">Au moyen d'une jeune dame</div>
<div class="verse">Il n'est doulx actraict que de femme.</div>

<div class="verse stanza">Par son moyen au chasteau vins</div>
<div class="verse">ainsi q'un homme adventureulx</div>
<div class="verse">de chiens d'oyseaulx plus de six vings</div>
<div class="verse">trouvay dequoy je fus joyeulx</div>
<div class="verse">pour voir ce beau lieu sumptueulx</div>
<div class="verse">me tiray ung peu a l'escart</div>
<div class="verse">qui trop se haste il est quoquart</div>
</div>


<p class="c gap">Le faulconnier.</p>

<p>Comme je fus entré dedans soubz l'assurance
de ladicte dame &amp; que je consideroye
les premiers edifices se tira vers
moy ung gracieux escuyer qui aucunement
apperceust que je n'estoye ne du tout joyeux
ne du tout triste &amp; me mena ung petit plus
avant lors advisay soubz une gallerie iiij.
oyseaulx perchez &amp; soubz iceux quatre chiens
couchés lesquelz chiens quant a condicion
de chasse se monstroient totalement
de semblables. Aprés ces choses veues
je pris audasse &amp; couraige de monter jusques
en une moult riche sale. en laquelle je
trouvay ung noble &amp; gracieulx seigneur
tenant par la main une dame gorriere et
parlant de plusieurs choses touchant la
police &amp; chose familiere de son hostel:
Mais comme je puis entendre aprés que luy
et la dame eurent bien au long blasonnez
leurs chiens &amp; oyseaulx tousjours retournoient
par maniere de Refrain a parler
tant seulement de l'un du quel cy aprés
sera faicte plus expresse mencion.</p>

<div class="poetry">
<div class="verse">La salle estoit honnestement tendue.</div>
<div class="verse">de beaux tapiz de couleur blanche &amp; verte</div>
<div class="verse">a tous venans vis la nape estendue</div>
<div class="verse">comme se fust d'un prince court ouverte</div>
<div class="verse">a ceste heure j'euz congnoissance apperte:</div>
<div class="verse">qu'en gentil cueur ne gist que gentillesse.</div>
<div class="verse">donneur scet peu qui ne hante noblesse.</div>

<div class="verse stanza">Par compas et pas apas.</div>
<div class="verse">fus longuement a penser</div>
<div class="verse">par compas et pas apas.</div>
<div class="verse">sans boyre ou prendre repas</div>
<div class="verse">sans mesure trespasser</div>
<div class="verse">pensay qu'en si noble cas</div>
<div class="verse">n'ouys oncques altercas</div>
<div class="verse">ne debatre ne tenser</div>
<div class="verse">pour plus aise temps passer</div>
<div class="verse">je regarday hault et bas</div>
<div class="verse">mais a voir recommancer</div>
<div class="verse">les champs/ les jeux/ les esbas.</div>
<div class="verse">fus longuement a penser.</div>
</div>

<p>La gracieuse courtoisie et la courtoise
gracieuseté du gentil seigneur/ pareillement
la doulce humilité &amp; l'umble doulceur
de la noble dame me firent plus gracieux
accueil qu'a moy n'appartenoit Et
me contraignirent prendre place sur ung banc
couvert de tresbeaulx tapiz semés de diverses
fleurettes et brochiez d'or/ d'argent
et de soye Ou quel lieu estant
moitié hardy moytié honteux prins plaisir
d'escouter et entendre les devis de
plusieurs nobles gentilz hommes et gracieuses
dames et damoyselles qui a ceste
mesme heure traictoyent de joyeuses
matieres comme danses bancquetz chiens
oyseaulx armes &amp; amours Et par dessus
tous les autres le seigneur dudit chasteau
se print a parler moult haultement &amp; honnorablement
du fait de ses oyseaulx et
de sa faulconnerie aux parolles duquel
j'entendis qu'il avoit quatre oyseaulx singuliers
C'est assavoir ung beau sacre ung
plaisant lasnier/ ung gracieulx Tunicien
et ung gentil faulcon: Et combien que
tous ces quatre eussent beaucoup de perfections
toutesfois ne faisoit de nul si
grant extime comme d'icelluy faulcon. Car
a luy seul donnoit louenge totalle &amp; excellent
blason Et entre autres devises parlant.
la dame disoit telz motz ou la substance.
O comme j'ay ung gorgias &amp; honneste
faulcon plaisant mué hors de sorage
croizé d'elles grosse poitrine bien armé
droit sur la perche d'asseuree &amp; ferme contenance.
Sa grant beaulté/ son reluysant
plumaige/ sa gente maniere monstrent bien
que il procede de une ayre noble/ franche
louable &amp; magnanime Aprés telles parolles
ou semblables j'aperceu d'autre costé
le faulconnier du seigneur qui souvent
alloit &amp; venoit visiter les oyseaulx dessus
nommés Mais entre les autres tosjours getoit
son regart vers ledit faulcon et en pensoit
trop plus curieusement que de nul des
troys si congneuz bien au trait de ses yeulx
qu'il estoit totallement espris de l'amour
d'icelluy. Car mesmement a ceste heure
aprés certaines diligences faictes autour
dudit faulcon se vint rendre devant la perche
pour le regarder face a face. Et en le
regardant devint soudainement pensif triste
&amp; merencolique puis commença a parler
en la maniere qui s'ensuit</p>


<p class="c gap">Le faulconnier.</p>

<div class="poetry">
<div class="verse">J'ay par deux ans employé ma puissance</div>
<div class="verse">sur ung faulcon pour prendre mon desduit</div>
<div class="verse">a le veiller j'ay pris toute plaisance.</div>
<div class="verse">Bien le pensant &amp; de jour et de nuyt.</div>
<div class="verse">Et quant je veuil le reclamer il fuyt</div>
<div class="verse">au contraire de mon intencion</div>
<div class="verse">vol de faulcon donne vexacion</div>

<div class="verse stanza">Fait m'a souvent travailler.</div>
<div class="verse">a le veiller &amp; siller.</div>
<div class="verse">voulant du tout le parfaire.</div>
<div class="verse">contendant la pareiller.</div>
<div class="verse">Ou son naturel gibier.</div>
<div class="verse">Note qu'ainsi se doit fayre.</div>

<div class="verse stanza">Or ne le puis je reclamer</div>
<div class="verse">tant doulcement le saiche amer</div>
<div class="verse">ou entretenir jours et nuys</div>
<div class="verse">j'en ay souffert maint goust amer</div>
<div class="verse">gardant son honneur sans blasmer.</div>
<div class="verse">et ne sçay en quel point j'en suys</div>
<div class="verse">de mon faulcon joÿr ne puys</div>
<div class="verse">ne recouvrer quelque lyesse.</div>
<div class="verse">oyseaulx donnent joye &amp; tristesse</div>
<div class="verse">l'une foys il vient pres du poing</div>
<div class="verse">l'autre fois il se tire loing</div>
<div class="verse">faignant que jamais ne m'a veu</div>
<div class="verse">au reclamer je prens grant soing</div>
<div class="verse">et si ne sçay pas au besoing</div>
<div class="verse">se de luy je seray deceu</div>
<div class="verse">je l'ay tousjours pensé et peu</div>
<div class="verse">tout au mieulx faire que j'ay peu</div>
<div class="verse">selon sa nature et son aage</div>
<div class="verse">je l'ay nourry mignon et dreu</div>
<div class="verse">puis le couraige luy est creu.</div>
<div class="verse">quant il a congneu son pennage</div>

<div class="verse stanza">Je l'ay doulcement traicté</div>
<div class="verse">Afaicté</div>
<div class="verse">Et l'ay fait au chapperon</div>
<div class="verse">fust yver ou fust esté</div>
<div class="verse">j'ay esté.</div>
<div class="verse">tousjours pres ou environ</div>
<div class="verse">par raison</div>
<div class="verse">l'ay entretenu si beau</div>
<div class="verse">qu'il a bouté le cerceau</div>
<div class="verse">paré de plaisant pennage</div>
<div class="verse">decoré de beau plumage</div>
<div class="verse">est le faulcon dessusdit</div>
<div class="verse">l'une fois est a mon dit</div>
<div class="verse">l'autre fois il est sauvaige</div>
<div class="verse">comme le faulcon ramaige</div>
<div class="verse">qui jamais homme ne vit.</div>
</div>

<p>Quant le faulconnier tout stomaqué eut
prononcé les vers satiriques cy devant escriptz
le faulcon qui avoit l'usaige de bien
parler impacient aucunement de ce qui
estoit inferé contre luy se print a respondre
en cette maniere. O gentil faulconnier qui
par certaine &amp; longue experience congnoissés
ma nature vous devés sçavoir que je suis
oiseau de haulte helle &amp; ne viens pas pour
reclamer ou appeller. Mais suis tel que
de propre condicion je demande le leurre considerez
que je ne suis autour/ tiercelet ne esprevier
qui pour sibler ou monstrer helle
de quelque pigeon caille ou perdris viennent
incontinant sur le poing. Sçaichés
mon gentil faulconnier que pour ainsi me reclamer
vous ne jouyrés pas de moy mais
se rien entendés quant au desduit de chiens
ou d'oyseaulx vous devés sçavoir que
entre faulconnerie &amp; autrusserie y a moult
grant difference. car les autrussiers appellent
communement leurs oyseaulx par
aucune maniere de sibler ou par ung cry
que l'on dit .tou.tou.tou. mais les faulconniers
ont toute autre maniere de faire car
pour cryer ou sibler ne joÿront de leur oyseau
si n'est par ostencion du leurre. Et
qui plus est si le leurre n'est souffisamment
garny de ce qui luy appartient troys foys
ensuivant a la quatriesme fois il le renonce
Et pourtant ne pensés pas me faire venir
sur le poing comme ung esprevier ou simple
tiercelet car sans leurre fourny comme
faulcon le requiert ja n'aurés joÿssance de
moy. N'avés vous pas experimenté que quant
le faulcon a acoustumé ung leurre plaisant
ou il le voit branler il y retourne voulentiers
cella luy est de propre inclinacion
naturelle. A tant se teut le gentil faulcon
Et le faulconnier qui avoit diligemment
noctés ses motz commença a parler en telle
façon</p>

<div class="poetry">
<div class="verse">Or voy je bien que par autre façon.</div>
<div class="verse">convient traicter ce gracieux faulcon.</div>
<div class="verse">et qu'il y fault trouver meilleur moyen.</div>
<div class="verse">je pers mes jours mon temps et ma saison</div>
<div class="verse">pour reclamer ne vient point a raison</div>
<div class="verse">car pour ma voix il ne se mue en Rien.</div>
<div class="verse">deux ans y a qu'en ce point l'entretien.</div>
<div class="verse">mais j'apperçoy que de mon fait n'a cure.</div>
<div class="verse">chascun oyseau desire sa nature.</div>

<div class="verse stanza">Puys qu'ainsi est ung leurre je feray.</div>
<div class="verse">sy beau si gent si mignon si plaisant</div>
<div class="verse">que je cuide quant je l'appelleray</div>
<div class="verse">il y viendra s'il n'a cueur desplaisant.</div>
<div class="verse">mettre y vouldray viande bien duysant.</div>
<div class="verse">car je congnois ce qu'il ayme le mieulx</div>
<div class="verse">oyseau bien peu doit estre gracieulx.</div>

<div class="verse stanza">J'ay bien pensé du leurre composer.</div>
<div class="verse">et d'y poser de si gentes plumettes</div>
<div class="verse">que faulconnier ne sçauroit composer</div>
<div class="verse">pour ung leurre viandes si doulcettes</div>
<div class="verse">cailles/ perdris/ petites alouettes</div>
<div class="verse">faisans/ butours &amp; le heron montant.</div>
<div class="verse">cueur assouvy doit bien estre contant</div>
</div>


<p class="c gap">L'acteur</p>

<p>Aprés que l'amoureux faulconnier eut dicte
ceste proposicion considerant que pour
avoir tel oyseau sa mode de reclamer n'y
estoit aucunement convenable rememorant
aussi la response dudit faulcon qui faisoit
bien a nocter en cestuy cas. Commença
a composer ung leurre le plus honnestement &amp; curieusement
que possible luy fut Et y mist plumages
odeurs &amp; saveurs que peuent avoir tous
oyseaulx subgectz a vol &amp; juridicion dudit
faulcon: mais tant y eut que combien que le
leurre fut bien actinté &amp; garny de viandes
et de pennage pour rien que le faulconnier
le sceust appeller oncques le faulcon ne
daigna approcher. mais comme par obstinee
partinacité demoura ferme en son oppinion
&amp; mist tousjours reffus a son leurre
toutesfois ne fut pas si mal gracieux
qu'il ne parlast derechef au faulconnier en
luy faisant ceste remonstrance O gentil fauconnier
j'apperçoy que vous faictes leal
devoir de me appeller &amp; leurrer selon vostre
entendement &amp; maniere: Mais une faulte
y a: que le leurre dequoy vous m'appellés
n'est ne tel ne si suffisant comme je le desire
&amp; se ne trouvés façon d'en appareiller
ung plus sumptueulx ou singulier sachés
que vous estes bien loing de parvenir a
vostre intencion</p>

<div class="poetry">
<div class="verse">Le faulconnier pourpensa.</div>
<div class="verse">et pensa</div>
<div class="verse">d'autre leurre composer</div>
<div class="verse">En soy mesme advisa</div>
<div class="verse">Et glosa</div>
<div class="verse">Que mieulx le fault disposer</div>
<div class="verse">a l'eure sans reposer</div>
<div class="verse">proposer.</div>
<div class="verse">En voulut ung d'autre sorte.</div>
<div class="verse">il n'est rien qu'amours n'emporte</div>

<div class="verse stanza">Amours bien souvent contrainct</div>
<div class="verse">Et estrainct</div>
<div class="verse">les cuers des loyaulx amans</div>
<div class="verse">l'un s'en rit l'autre s'en plaint</div>
<div class="verse">Et complainct</div>
<div class="verse">ce n'est pas desduyt d'enfans</div>
<div class="verse">aulcuns y sont triumphans</div>
<div class="verse">et vaillans.</div>
<div class="verse">disant j'ayme la plus belle</div>
<div class="verse">mais la fin est dieu scet quelle.</div>
</div>

<p>Ainsi nostre faulconnier tresardemment espris
de l'amour du faulcon s'esforça par
plusieursfois de fournir son leurre de choses
nouvelles neantmoins jamais le faulcon
n'en tint compte. mais plainement le
refusa. &amp; jasoit ce que aucunesfois il vint
voler par dessus pour regarder sa proye
toutesfois quant il n'y veoit chose ou il print
appetit tousjours de plus en plus le desdaignoit
car certes comme bien apparut aprés il
pretendoit avoir leurre plus riche plus parfait
et plus noble. le faulconnier voyant tant de
fois son leurre estre refusé se trouva totalement
parplex &amp; comme ung amoureux transi
&amp; privé de toute contenance se partit d'illec
monta en une salle se getta sur une couche
&amp; pensa longuement a son affaire lequel
estant en ceste melencolique cogitacion commença
ung petit assommeiller &amp; songa ung
songe assés merveilleux: car il luy fut advis
que du hault ciel stellifere vit descendre
la deesse venus clere &amp; rutilant adornee
de rays lumineux comme le souleil decoree
de deadome reluisant &amp; splendifere tenant
en une main le brandon de feu duquel
elle embrase les desirs des povres amoureux
&amp; en l'autre main l'arc turquoys &amp; la
sajette dequoy elle actaint l'oeil &amp; va percer
jusques au cuer Laquelle deesse estant
en une nuee radiant luy declaira la mode
de bien composer ung leurre pour actraire
son faulcon &amp; luy dist en ceste maniere</p>


<p class="c gap">Venus</p>

<div class="poetry">
<div class="verse">Toy faulconnier qui d'amours t'apareille</div>
<div class="verse">resveille toy venus te le commande</div>
<div class="verse">tu ne scés pas se tu dors ou tu veilles:</div>
<div class="verse">lieve toy sus j'entens bien ta demande:</div>
<div class="verse">du leurre avoir aras liesse grande</div>
<div class="verse">mais il te fault m'escouter ung petit</div>
<div class="verse">car faulconnier qui plaisant vol demande</div>
<div class="verse">ne parvient pas tost a son appetit.</div>

<div class="verse stanza">Fay ton leurre d'un franc cristal</div>
<div class="verse">environné d'orfaverie</div>
<div class="verse">tout semé amont &amp; aval</div>
<div class="verse">de mainte noble pierrerie.</div>
<div class="verse">La soit esmailleure fleurie.</div>
<div class="verse">ou faillir pourras au besoing.</div>
<div class="verse">oeil de faulcon voit de trop loing.</div>

<div class="verse stanza">Mettre t'y fauldra une topasse</div>
<div class="verse">d'un cercle d'or environnee</div>
<div class="verse">c'est une pierre qui tout passe.</div>
<div class="verse">sur toutes autres couronnee:</div>
<div class="verse">d'un fin rubis soit rencontree</div>
<div class="verse">et d'un saffir a l'environ</div>
<div class="verse">se tu veulx avoir belle entree.</div>
<div class="verse">du plaisant et gentil faulcon.</div>

<div class="verse stanza">Cassidoyne n'oublye pas.</div>
<div class="verse">et perles qui ne sont pas faintes</div>
<div class="verse">diamans taillez par compas</div>
<div class="verse">et esmerauldes tresbien paintes</div>
<div class="verse">camayeux turquoyses empraintes</div>
<div class="verse">fay asseoir par mainte façon</div>
<div class="verse">et tu viendras a tes atainctes.</div>
<div class="verse">du plaisant et gentil faulcon.</div>

<div class="verse stanza">Sarde crisolicte louable.</div>
<div class="verse">Amatiste jaspe ou acaste.</div>
<div class="verse">Et ligure t'est convenable</div>
<div class="verse">Il n'est rien que cela n'abate</div>
<div class="verse">Se tu fais ce que je te relate.</div>
<div class="verse">Tu trouveras ton leurre bon.</div>
<div class="verse">Et pourras recepvoir la pacte</div>
<div class="verse">Du plaisant et gentil faulcon</div>

<div class="verse stanza">Il te faut ton leurre pourveoir</div>
<div class="verse">Selon ma decleracion</div>
<div class="verse">Se tu veulx joÿssance avoir.</div>
<div class="verse">Du plaisant et gentil faulcon</div>
</div>


<p class="c gap">L'acteur.</p>

<p>Aprés ces parolles s'absenta venus la
deesse d'amours &amp; le faulconnier petit aprés
tout esveillé se leva de la couche louant
amours devotement de ceste revelacion
et advertissement lors prist peine &amp; diligence
d'accumuler precieuses pierres de
toutes especes &amp; couleurs ensemble riche
et sumptueuse orfaverie desquelles il composa
subtilement ung leurre trescurieux &amp;
singulier qui pendoit a ung bel las de soye
brodé mignonnement de fil d'or de cypre &amp;
semé d'un costé &amp; d'autre de lectres grecques
et romaines. Le leurre bien actinté comme
dit est. et vint le faulconnier en ung prey
herbu. et illec le monstra &amp; gecta si hault
que le faulcon en eut la congnoissance sans
difficulté aucune se vint asseoir sur ledit
leurre print grant plaisir a regarder l'orfaverie
et singuliere delectacion a veoir la
grant habondance et splendeur des belles
bonnes et fines pierres Et non sans cause.
car certes il n'y avoit pierre de tant petite
valeur qui ne fust bien suffisante de
pacifier ung cueur d'oyseau amoureux.
Le faulconnier voyant ces choses s'esjouist
moult fort quant par l'industrie du
nouveau leurre sans autrement leurrer
il avoit joissance de son oyseau lors congneut
clerement que ung oyseau de haulte
helle et mesmement qui a tel couraige
comme ledit faulcon ne demande autre
viande que celle dont le leurre estoit garny
et veult estre traicté ou rapellé d'autre
mode que les autres Pour lesquelles choses
le faulconnier print incontinent plume
et encre et composa les vers rimés qui
cy aprés sont escriptz</p>

<div class="poetry">
<div class="verse">Pour plumage de louable gibier</div>
<div class="verse">pour doux regart ne pour beau trait des yeux</div>
<div class="verse">ou pour leurre que je sceusse forgier.</div>
<div class="verse">jamais ne fut le faulcon gracieux.</div>
<div class="verse">or ay je fait ung leurre precieux</div>
<div class="verse">bon au faulcon et aux dames propice</div>
<div class="verse">a ce propos je puis dire en tous lieux.</div>
<div class="verse">c'est ung grant fait que d'un traict d'avarice</div>

<div class="verse stanza">Plus appeta mon amoureux faulcon.</div>
<div class="verse">de ce leurre la plaisant armoirie</div>
<div class="verse">qu'autre perdris/ ne poulle ne chappon</div>
<div class="verse">car trop luy pleut la riche orfaverie</div>
<div class="verse">quiconques veult guerir sa maladie</div>
<div class="verse">leurre d'amours en ce point luy police</div>
<div class="verse">car en effect quelque chose qu'on die.</div>
<div class="verse">c'est ung grant fait que d'un traict d'avarice</div>

<div class="verse stanza">de venir fut habille et diligent.</div>
<div class="verse">si tost qu'il vit du leurre la richesse</div>
<div class="verse">on veult dire qu'amour vault mielx que argent</div>
<div class="verse">mais quant a moy je ne sçay pas ou esse:</div>
<div class="verse">les ungs ayment de franc cuer de noblesse</div>
<div class="verse">sans y penser ne deshonneur ne vice</div>
<div class="verse">mais quant ce vient que reffus si les blesse</div>
<div class="verse">c'est ung grant fait que d'un traict d'avarice</div>
</div>


<p class="c gap">Le sacre</p>

<p>Toutes ces choses acomplies en la forme
que dicte est le soir vint les tables furent
mises en print refection de boyre et
de menger et aprés souper le seigneur du
chasteau ensemble la dame par maniere
de passe temps allerent veoir leurs oyseaulx
n'en trouverent que troys a la perche
c'est assavoir le sacre/ le lasnier &amp; le tunicien.
au regard du faulcon il n'y estoit pas
pour l'eure ne sçay se encores il estoit en la
compaignie du fauconnier. mais le seigneur
grandement esmerveillé de son absence demanda
incontinent qu'il estoit devenu &amp;
se nul savoit nouvelles dudit faulconnier
lors le sacre qui de long temps avoit esté
compaignon dudit faulcon commença a parler
en ceste maniere. Monseigneur &amp; mon
maistre &amp; mon bienfaicteux ne vous devés
esmerveiller du gouvernement de vostre
oyseau ne du fait de vostre faulconnier.
car ce n'est pas chose nouvelle ils ont depieça
acoustumé de aller souvent jouer
ensemble tant en gibier comme autrement
et les ay autresfois trouvés sur ung lit
de campt parlant de plusieurs choses touchant
amours neantmoins je ne pouoye
pas bien entendre ce qu'ilz disoient pource
que leurs deux bouches estoient si pres serrees
l'une de l'autre qu'entre les deux n'y
avoit distance aucune &amp; sembloit que nature
par subtil &amp; nouvel artifice eust fait
de deux bouches une. Sachés monseigneur
&amp; vous madame que souventesfois
les ay trouvés faisant doulx embrassemens
et disant l'un a l'autre mots actratifz
&amp; aucunesfois vostre faulconnier metoit
l'une main sur la poitrine &amp; l'autre desoubz
la plume monstrant signes de fervente
amour &amp; dardant affection. Atant
le sacre qui parloit comme jaloux cessa son
propos &amp; mist fin a son accusacion</p>

<div class="poetry">
<div class="verse">C'est grant fait que de jalousie</div>
<div class="verse">Entre deux leaux amoureux</div>
<div class="verse">Tousjours sont jaloux envieux</div>
<div class="verse">Et de rien ne sert leur envie.</div>

<div class="verse stanza">Sur toutes gens qui sont en vie.</div>
<div class="verse">Les jaloux sont fort vicieux</div>
<div class="verse" id="cor1">C'est grant fait que de jalousie</div>

<div class="verse stanza">L'un dira tu ne la vaulx mie</div>
<div class="verse">Et l'autre dira je vaulx mieulx:</div>
<div class="verse">Dont souvent ung cueur gracieux</div>
<div class="verse">S'en va sans acquerir amye</div>
<div class="verse">C'est grant fait que de jalousie.</div>
</div>


<p class="c gap">Le lasnier</p>

<p>Quant le sacre eut clerement demonstré
sa jalousie le lasnier pareillement soy reputant
infortuné d'avoir perdu ung tel
bien comme l'amoureuse acoinctance du
faulconnier par mauldite envie qui luy
serroit le cuer commença a conspirer cruelles
machinacions Et ymaginer moyens
par lesquelz il peut publier et ventiller
le cas amoureux/ l'amour ardant/ l'ardeur
enflammee/ la flame fervente/ la ferveur
vehemente d'entre le faulcon et le faulconnier
Et combien qu'il eust grant familiarité
entre lesditz oyseaulx. Ce nonobstant
le lasnier s'efforca tousjours de monstrer
par une raison que peu de honneur
avoit es termes/ parolles/ regars/ touchemens/
signes/ manieres &amp; approches que
les deux amoureux faisoient l'un a l'autre.
et ainsi ledit lasnier fist deux choses
c'est assavoir donna a congnoistre l'envie
qu'il avoit au cueur et desclaira le fait
des pouvres transis en amours dit oultre plus
qu'il avoit veu le repositoyre des
joyaulx du faulcon comme sonnettes/
giectz. longues/ chapperons/ aneaux/
chesnes &amp; leurres garnis d'or et d'argent
et de pierrerie &amp; luy sembloit proprement
que ce fust la boutique d'un mercier ou
orfevre demourant a paris sur petit pont
ou sur le pont aux change</p>


<p class="c gap">Rondeau.</p>

<div class="poetry">
<div class="verse">Cueur envieux ennuyeux</div>
<div class="verse">quant il veult a autruy nuyre</div>
<div class="verse">ne peut rien soy destruyre</div>
<div class="verse">dont les autres sont joyeulx</div>
<div class="verse">Tant soit fort malicieux.</div>
<div class="verse">son honneur ne peut conduyre</div>
<div class="verse">cueur envieux ennuyeux</div>

<div class="verse stanza">Les deesses &amp; les dieux</div>
<div class="verse">ung jour les firent mauldire.</div>
<div class="verse">disant qu'il n'estoit rien pire.</div>
<div class="verse">que trouver en plusieurs lieux</div>
<div class="verse">Cueur envieux ennuyeux</div>
</div>


<p class="c gap">Le tunicien</p>

<p>Quant le sacre &amp; le lasnier eurent desgorgé
leur mauldit venin s'avança ung oiseau
d'oultre les fleuves marins nommé tunicien
qui de sa propre nature resemble au
corbeau car il est voulentiers raporteur de
faulces nouvelles il ouvrit le bec/ il commença
a parler &amp; advertit le seigneur et la
dame en ceste maniere J'ay de long temps
veu les tours &amp; façons du fauconnier &amp; du
faulcon et les ay plusieursfois trouvés
ou ilz faisoient grant chiere &amp; estoient deliberés
de faire beaucop de choses qui seroient
longues a raconter une foys entre les
autres le faulcon se leva d'auprés de moy
lequel je suivy a la trasse jusques a la chambre
du dessusdit faulconnier Et illec veis
qu'il le baisoit &amp; luy disoit Reveillés vous
mon amy A laquelle voix tous les espris du
faulconnier furent soudainement reveillés
et alors luy dist le faulcon Mon amy j'ay
pensé ceste nuyt de faire une aliance avec
vous Par laquelle vous m'apelerés vostre
esperance Et je vous nommeray mon refuge.
Et veuil que mettés la main sur ma
poictrine &amp; me jurés en leaulté que pour quelconque
aventure ou fortune qui vous puist
avenir Jamais ne faulserés ceste aliance.
Aprés ces parolles ou samblables le tunicien
faulx raporteur fist silence &amp; mist
fin a sa narracion detractoire.</p>

<div class="poetry">
<div class="verse">Faulx raport tousjours raporte</div>
<div class="verse">plustost le mal que le bien</div>
<div class="verse">a l'oreille ou a la porte</div>
<div class="verse">faulx raport tousjours raporte</div>
<div class="verse">de cela ne se deporte</div>
<div class="verse">le mauvais tunicien</div>
<div class="verse">faux raport tousjours raporte.</div>
<div class="verse">plustost le mal que le bien.</div>

<div class="verse stanza">En escoutant faisant le guet:</div>
<div class="verse">pour plus agraver la matiere</div>
<div class="verse">ung petit chien nommé pesquet.</div>
<div class="verse">parla de langue trop legiere.</div>
<div class="verse">disant je congnois la maniere.</div>
<div class="verse">du faulcon et du faulconnier.</div>
<div class="verse">Ilz s'entrayment d'amour entiere</div>
<div class="verse">Et si n'est pas ne d'uy ne d'ier</div>

<div class="verse stanza">Telles langues avantagieres</div>
<div class="verse">a faulx rapors continuer</div>
<div class="verse">sont communement messagieres.</div>
<div class="verse">pour les malheureux engluer</div>
<div class="verse">prestes de soudain arguer.</div>
<div class="verse">disant j'ay droit et non pas tort</div>
<div class="verse">de faulce langue faulx raport.</div>

<div class="verse stanza">ung mauvais raport:</div>
<div class="verse">est ung traict de mort</div>
<div class="verse">tresor de tristesse</div>
<div class="verse">n'est venin tant ort</div>
<div class="verse">ou poison ou sort</div>
<div class="verse">qui tant le cueur blesse</div>
<div class="verse">c'est fin de liesse</div>
<div class="verse">separant accord.</div>
<div class="verse">esmouvant discord</div>
<div class="verse">douleur et detresse</div>
<div class="verse">qui jamais ne cesse</div>
<div class="verse">de parler a tort.</div>
</div>


<p class="c gap">L'acteur.</p>

<p>Semblablement les autres trois chiens
broctin/ mirault &amp; baudet japoient contre l'onneur
du faulcon &amp; disoient parolles exorbitantes
en divulgant les amours de luy &amp;
du faulconnier. Or estoit a ceste heure le
faulcon en ung lieu assés prochain duquel
il pouoit facillement oÿr tout ce que par jalousie/
envie &amp; faulx raport estoit proposé
contre luy lequel voiant son embusche descouverte/
sa renommee blessee/ son honneur maculé/
ses amours revelees. soudainement perdit
contenance piteusement se pasma/ haultement
s'escria/ larmes habundanment gecta
tresamerement souspira &amp; en effect toute
douleur/ pitié &amp; amaritude demonstra et
a son retour de pamoison recommença a faire
dolentes exclamacions/ terribles querimonies
langoureuses complainctes/ piteuses
lamentacions &amp; parla en ceste maniere</p>


<p class="c gap">Le faulcon</p>

<div class="poetry">
<div class="verse">O faulx raport envieux</div>
<div class="verse">dangereux</div>
<div class="verse">plain de venin &amp; malice</div>
<div class="verse">tu fais mon cueur langoureux</div>
<div class="verse">et piteux</div>
<div class="verse">par ton mauldit malefice</div>
<div class="verse">le souspirer m'est propice</div>
<div class="verse">par ton vice</div>
<div class="verse">ay deul melencolieux</div>
<div class="verse">puis que venir ne peut mieulx</div>
<div class="verse">mes yeulx en feront l'office</div>

<div class="verse stanza">Mon amour est descouverte</div>
<div class="verse">las quel perte</div>
<div class="verse">o pouvre amoureux faulcon.</div>
<div class="verse">par mauvaise langue ouverte:</div>
<div class="verse">sans deserte</div>
<div class="verse">tu perdras ton bon renon</div>
<div class="verse">te doibz tu tuer ou non</div>
<div class="verse">pour ton non</div>
<div class="verse">effacer a ton pouoir:</div>
<div class="verse">nenny tu auras raison</div>
<div class="verse">et sans bon</div>
<div class="verse">contre ce dur desespoir</div>

<div class="verse stanza">J'ay des douleurs &amp; destrois</div>
<div class="verse">plus de troys.</div>
<div class="verse">et desconfort me travaille</div>
<div class="verse">gentil faulconnier courtoys</div>
<div class="verse">las quel poys.</div>
<div class="verse">vostre leurre m'appareille</div>
<div class="verse">O Jacinte nompareille</div>
<div class="verse">tresvermeille:</div>
<div class="verse">beau diamant et turquoyse.</div>
<div class="verse">par vous ne sçay si je veille</div>
<div class="verse">ou sommeille.</div>
<div class="verse">et ne sçay que mon cueur poise</div>
</div>

<p>Aprés ces motz cuidoit le piteux faulcon
continuer sa lamentable complaincte mais
la tresgrant habundance de soupirs qui procedoient
sans ordre &amp; coup sus coup de son
doloreux cuer luy interrompirent &amp; sincoperent
la parolle tellement qu'il n'eust plus
puissance de proferer lettres/ sillabes ne
diction mais se partit d'ilec entra en ung
vergier &amp; soubz une treille le faulconnier qui
encores ne sçavoit riens de ces nouvelles
et ne l'atendoit pas a ceste heure. alors doublerent
les douleurs au pouvre faulcon
en regardant le object &amp; la cause de son malheur
recommença a fayre nouvelle exclamacion
tissue de piteux regretz non pas par
maniere de balade/ virelay/ rondeau ou
taille difficille mais en gros language en
rudde façon et en rime toute commune comme
le lecteur pourra veoir cy dessoubz</p>


<p class="c gap">Le faulcon</p>

<div class="poetry">
<div class="verse">Ha faulconnier ton acointance</div>
<div class="verse">me tourne a griefve desplaisance.</div>
<div class="verse">ton leurre fait par artifice</div>
<div class="verse">fist embraser mon avarice.</div>
<div class="verse">et tes pierres tant precieuses.</div>
<div class="verse">me semblerent delicieuses</div>
<div class="verse">quant g'y pris delectacion.</div>
<div class="verse">las c'est a ma confusion.</div>
<div class="verse">or est nostre cas descelé</div>
<div class="verse">et au seigneur tout revelé</div>
<div class="verse">la dame en est bien advertie</div>
<div class="verse">et par envieux pervertie</div>

<div class="verse stanza">On a tant dit de faulx rapors</div>
<div class="verse">que autant nous vaulsist estre mors</div>
<div class="verse">chascun a gecté sa goulee</div>
<div class="verse">parlant sur nous a la volee</div>
<div class="verse">et pourtant faulconnier gentil</div>
<div class="verse">pour eviter tout ce babil</div>
<div class="verse">et pour apaiser mon couraige</div>
<div class="verse">puis que j'ay plumes et pennage.</div>
<div class="verse">plus ne veuil yci demourer</div>
<div class="verse">j'ay entrepris de m'esorer</div>
<div class="verse">ung jour de beau temps qui viendra</div>
<div class="verse">si hault que nul ne me prendra.</div>

<div class="verse stanza">G'iray prendre perche et apuy</div>
<div class="verse">es montaignes devers le puy.</div>
<div class="verse">ou en auvergne quelque part.</div>
<div class="verse">aprés mon doloureux depart</div>
<div class="verse">cerchés amours en autre lieu</div>
<div class="verse">car de ceste heure dis adieu.</div>
<div class="verse">plus ne feray de demouree</div>
<div class="verse">quant par vous suis deshonnoree:</div>
<div class="verse">adieu vous dis cent mille fois</div>
<div class="verse">vous demourés et je m'en vois.</div>

<div class="verse stanza">Ne pensés plus au plaisir de mes yeux</div>
<div class="verse">mais regretés nostre folle acointance</div>
<div class="verse">et ayés bien tousjours en souvenance</div>
<div class="verse">les faulx raports des mauldis envieux.</div>
<div class="verse">Puis que jaloux faulx et injurieux</div>
<div class="verse">ont fait briser l'amoureuse acointance</div>
<div class="verse">Ne pensés plus au plaisir de mes yeulx</div>

<div class="verse stanza">Prenés soulas &amp; vous tenés joyeux</div>
<div class="verse">d'autres dames trouverés a plaisance</div>
<div class="verse">tant que ma voix ara force et puissance</div>
<div class="verse">je veuil gecter cry melencolieux.</div>
<div class="verse">Ne pensés plus au plaisir de &amp;c</div>
</div>


<p class="c gap">Le faulconnier</p>

<p>Quant le faulconnier eut entendues les
dures &amp; piteuses nouvelles comme ung homme
desnué de sens par force de cruelle
desolacion se partit du vergier/ se getta
sur une couchette tout pasmé/ transy &amp; evanouy
fut long temps en cest estat tordans
les mains/ serrant les dens/ changeant couleur
l'une fois pale ou blesme/ l'autre fois
ternie ou cendree. Et aprés qu'il eut une piece
tenue ceste contenance commença d'entrouvrir
les yeux de desserrer la bouche &amp;
comme homme parplex fantastique &amp; esgaré
dist une balade en la forme &amp; maniere qui
s'ensuyt</p>

<div class="poetry">
<div class="verse">Las ou suis je suis je en ung autre monde:</div>
<div class="verse">ou suis je mort ou suis je encores vif</div>
<div class="verse">O dure voix terrible &amp; furibonde.</div>
<div class="verse">qui me frappe d'un dart penetratif</div>
<div class="verse" id="cor2">non sans cause certes ne sans raison</div>
<div class="verse">se j'ay le cuer foible et pensif</div>
<div class="verse">de plusieurs pars me fault estre passif.</div>
<div class="verse">et tout pour vous O gracieux faulcon.</div>

<div class="verse stanza">Ressembler puis en fortune infeconde.</div>
<div class="verse">Menelaus le roy suppellatif</div>
<div class="verse">quant il perdit d'elayne la faconde.</div>
<div class="verse">dont il souffrit soucy lamentatif.</div>
<div class="verse">j'ay eu soulas en mon temps premitif.</div>
<div class="verse">et maintenant par estrange façon.</div>
<div class="verse">suis assailly de tourment excessif.</div>
<div class="verse">et tout pour vous o gracieux faulcon:</div>

<div class="verse stanza">Mes pouvres yeux ou desplaisir habonde</div>
<div class="verse">gettent larmes en nombre infinitif</div>
<div class="verse">mon dolent cuer est desja sitibonde.</div>
<div class="verse">de mort. prochaine ou de confort hastif.</div>
<div class="verse">trop me repens d'avoir esté datif.</div>
<div class="verse">du leurre fin qui estoit riche et bon</div>
<div class="verse">car faulx raport est mon accusatif.</div>
<div class="verse">et tout pour vous o gracieux faulcon.</div>

<div class="verse stanza">Prince soyés vers moy consolatif.</div>
<div class="verse">et mitiguez ma desolacion</div>
<div class="verse">considerés que j'ay mal destrutif.</div>
<div class="verse">et tout pour vous O gracieux faulcon</div>
</div>

<p>Aprés que le faulconnier eut prononcé ceste
balade voyant que ces crys pleurs gemissemens
ne servoient d'autre chose que de augmenter
ses douleurs il donna ung peu de
repos a sa langue/ de respit a ses yeulx se
partit du chasteau &amp; commença a deambuler
sur la chaussee d'un estang Regarda
longuement l'eau et prist aucun petit de
passe temps a veoir les grans poissons qui
poursuivoient les petis pour en faire leur
proye. Luy estant en ceste fantasie fust apperceu
de la dame du lieu qui par la fenestre
de sa chambre de secret apella haultement
&amp; fist monter vers elle. luy monstra
face troublee visaige courroucé regart dedaigneux
puis luy dist en ceste maniere</p>


<p class="c gap">La dame du chastel</p>

<div class="poetry">
<div class="verse">Faulconnier vous m'avés deceue:</div>
<div class="verse">comme meschant homme et paillart</div>
<div class="verse">je cuidoye estre bien pourveue</div>
<div class="verse">de faulconnier gent et gaillart:</div>
<div class="verse">mais puis que vous estes regart</div>
<div class="verse">sans foy sans craincte et sans raison:</div>
<div class="verse">pourchassés vous en autre part</div>
<div class="verse">partir vous fault de ma maison.</div>

<div class="verse stanza">Seans vous fis parvenir.</div>
<div class="verse">et venir</div>
<div class="verse">entre mes servans nouveaux</div>
<div class="verse">pour duyre/ pour maintenir:</div>
<div class="verse">et tenir.</div>
<div class="verse">en bon estat mes oyseaulx.</div>
<div class="verse">or voy je que les plus beaulx</div>
<div class="verse">et leaulx.</div>
<div class="verse">mettez a perdiction.</div>
<div class="verse">quant par leurres et appeaulx</div>
<div class="verse">desleaulx.</div>
<div class="verse">avés gasté mon faulcon</div>
<div class="verse">gardé l'avés en soraige.</div>
<div class="verse">en jeune aage.</div>
<div class="verse">et gouverné longuement</div>
<div class="verse">puis quant il a pris pennaige</div>
<div class="verse">son couraige</div>
<div class="verse">est changé ne sçay comment</div>
<div class="verse">par vostre advertissement</div>
<div class="verse">faulsement</div>
<div class="verse">par doulx et subtil langaige</div>
<div class="verse">l'avés traicté follement.</div>
<div class="verse">tellement</div>
<div class="verse">qu'il est devenu ramaige</div>
</div>

<p>Quant la dame eut proposee ceste invective
contre le faulconnier il cuida soudainement
respondre &amp; faire ses excusacions verbales
mais elle toute indignee luy tourna
le dos/ se bouta en sa chambre de parement
&amp; apela certain nombre de gens pour
parler d'autre matiere Pourquoy le faulconnier
frustré de son intencion se trouva
tant vergongneux qu'il eust voulu estre
mort se partit du lieu tout desperé tout
transi/ tout hebeté chevaucha longue espace
sans tenir voye ne sente comme ung
homme privé de sens/ desnué de memoyre
despouillé d'entendement/ Regretant sa vie
blasmant sa destinee arguant sa fortune
mauldisant les langages de jalousies
execrant les accusacions d'envie/ anathematisant
les querelles de faulx rapport</p>


<p class="c gap">L'acteur.</p>

<div class="poetry">
<div class="verse">Telz sont les faiz du service d'amours</div>
<div class="verse">telz sont les tours &amp; assaulx dangereux.</div>
<div class="verse">quant on y a employé tous ses jours</div>
<div class="verse">et longs &amp; cours on treuve pour secours:</div>
<div class="verse">et pour ses jours desplaisir doloureux.</div>
<div class="verse">les amoureux sont souvent langoureux</div>
<div class="verse">et malheureux par dangier qui les blesse</div>
<div class="verse">car en amours a plus deul que liesse.</div>

<div class="verse stanza">O folle jeunesse</div>
<div class="verse">qui amours embrasse</div>
<div class="verse">ta rudde simplesse</div>
<div class="verse">ne scet qu'elle brasse.</div>
<div class="verse">ne quiers plus la grace</div>
<div class="verse">d'amours foyble et vaine</div>
<div class="verse">qui suit ceste trace</div>
<div class="verse">ne vit pas sans peine.</div>
</div>

<p>Comme les deux amans fussent tous deux
partiz de la forteresse soubz la conduite de
despoie qui les cuidoit mener jusques aux portes
de mort/ l'un tira vers orient l'autre vers
occidant &amp; ne sceurent rien l'un de l'autre car
leur partement fut tant soudain qu'ilz n'eurent loysir
de conferer ensemble de leurs besongnes
Or chevaucha le faulconnier sans prendre
garde a son chemin sans tenir bride ne rene et
sans piquer de l'esperon fist tant par ses journees
qu'il arriva en une maison champestre
laquelle par force de morbe pestilencial estoit
totallement evacuee de gens &amp; de bestes
Illec mist pié a terre abandonna son cheval
entra ou domicille/ s'assist sur le bort d'une
couche commença a rememorer son cas ses
doleurs/ son infortune Et fut en ceste cogitacion
l'espace de cincq ou six heures
sans demander ny a boyre ny a menger
Mais aucunesfoys comme entre deux
verdes une meure luy revenoit une pensee
de la beaulté du faulcon &amp; cela luy
suffisoit pour opulente &amp; plentureuse refection
Et pour ce que nature humaine
ne peut longuement durer sans aucune
reffocillacion ou quietude de la longue atediacion
&amp; multiplicacion des regretz ennuis
sur ennuis pleurs sur pleurs &amp; cris
sur cris furent cause de lui fayre cliner
la teste &amp; de sommelier ung petit</p>


<p class="c gap">Cupido</p>

<div class="poetry">
<div class="verse">Le faulconnier lors s'en dormit</div>
<div class="verse">mais durant sa dormicion</div>
<div class="verse">Cupido devant luy se mit:</div>
<div class="verse">en deifique vision</div>
<div class="verse">pour fayre revelacion</div>
<div class="verse">d'aucune matiere amoureuse</div>
<div class="verse">fist apparente ostension</div>
<div class="verse">de sa face treslumineuse:</div>

<div class="verse stanza">Cupido tenoit en la main</div>
<div class="verse">le dart apointé riche &amp; fine</div>
<div class="verse">dont il perce le cuer humain</div>
<div class="verse">quant au feu d'amours il l'affine</div>
<div class="verse">au faulconnier qui sans courtine.</div>
<div class="verse">dormoit en la pouvre maison</div>
<div class="verse">monstra face doulce et benigne.</div>
<div class="verse">et puys luy dist ceste raison.</div>

<div class="verse stanza">Faulconnier qui fais a rebours.</div>
<div class="verse">de ce que doit fayre ung amant</div>
<div class="verse">je cupido le dieu d'amours</div>
<div class="verse">te viens conseiller en dormans.</div>
<div class="verse">s'il est vray que tu aymes tant.</div>
<div class="verse">le faulcon que tout homme prise</div>
<div class="verse">tu dois retourner tout batant</div>
<div class="verse">pour achever ton entreprise</div>
<div class="verse">se fortune qui est diverse</div>
<div class="verse">te monstre ung petit son oultrage</div>
<div class="verse">s'elle te fiert ou te reverse</div>
<div class="verse">dois tu pourtant perdre couraige.</div>
<div class="verse">c'est trop mesprisé ung tel gaige</div>
<div class="verse">comme le faulcon ennobly</div>
<div class="verse">quant pour ung peu de fol langaige.</div>
<div class="verse">tu le veulx ja mettre en obly.</div>

<div class="verse stanza">Cuides tu fayre les beaulx saulx.</div>
<div class="verse">et vivre d'amoureuse sorte</div>
<div class="verse">sans sentir les cruelz assaulx</div>
<div class="verse">de dangier qui garde la porte.</div>
<div class="verse">dangier a la force tant forte</div>
<div class="verse">tant dur tant fort et fier effort</div>
<div class="verse">que les plus fors cueurs desconforte</div>
<div class="verse">quant il s'efforce bien et fort</div>
<div class="verse">Paris le beau filz d'ecuba</div>
<div class="verse">sans grant dangier n'eut pas helayne</div>
<div class="verse">et en fin il en succumba</div>
<div class="verse">par mort et par guerre villayne</div>
<div class="verse">Jason a qui beaulté humaine</div>
<div class="verse">par tous les dieux fut accordee.</div>
<div class="verse">souffrit ennuy mainte sepmaine</div>
<div class="verse">pour avoir la belle medee</div>

<div class="verse stanza">Te souvient il point de dydo</div>
<div class="verse">et de eneas filx de venus</div>
<div class="verse">de narcisus de dame equo.</div>
<div class="verse">de tybé et de piramus</div>
<div class="verse">Ovide en met ung cent et plus</div>
<div class="verse">qu'amours fist jadis tourmenter</div>
<div class="verse">pour eviter motz superflus.</div>
<div class="verse">je ne les veulx pas reciter.</div>
<div class="verse">aucunesfois tristesse dure.</div>
<div class="verse">convient endurer et souffrir.</div>
<div class="verse">a soucy a peine a froidure.</div>
<div class="verse">se doit ung amoureux offrir.</div>
<div class="verse">mais s'il parvient a son desir</div>
<div class="verse">aprés ces tourmens anormaulx</div>
<div class="verse">tu dois sçavoir q'un seul plaisir</div>
<div class="verse">fait oublier cent mille maulx.</div>

<div class="verse stanza">Qu'esse d'ung gracieux baiser</div>
<div class="verse">ou d'un Ris getté doulcement</div>
<div class="verse">n'esse pas pour fayre appaiser</div>
<div class="verse">toute peine et cruel tourment</div>
<div class="verse">qu'esse d'un doulx atouchement</div>
<div class="verse">qu'esse des beaulx motz qui sont diz</div>
<div class="verse">qu'esse de tel esbatement</div>
<div class="verse">n'esse pas ung droit paradis</div>

<div class="verse stanza">Il n'est point de telz biens au monde.</div>
<div class="verse">que ceulx qu'amours donne et depart</div>
<div class="verse">pourtant ne deviens vacabonde</div>
<div class="verse">mais pense d'en gaigner autre part</div>
<div class="verse">retourne avant qu'il soit plus tart.</div>
<div class="verse">tu as trop longuement erré</div>
<div class="verse">va contempler le doulx regard:</div>
<div class="verse">du faulcon que tu as leurré</div>
<div class="verse">Raport envye et jalousie.</div>
<div class="verse">qui tous maulx scevent procurer</div>
<div class="verse">sans pitié et sans courtoisie</div>
<div class="verse">ont voulu de toy murmurer</div>
<div class="verse">mais quoy il te fault endurer</div>
<div class="verse">et rire avec les esbatans:</div>
<div class="verse">ung mal ne peut tousjours durer:</div>
<div class="verse">aprés la pluye le beau temps</div>

<div class="verse stanza">Retien tout ce que je t'ay dit</div>
<div class="verse">prens les motz que je te presente</div>
<div class="verse">obeis moy sans contredit</div>
<div class="verse">entretien l'amoureuse sente</div>
<div class="verse">va veoir la beaulté excellente</div>
<div class="verse">du faulcon et plus ne sejourne.</div>
<div class="verse">j'ay fait ma legacion gente</div>
<div class="verse">adieu te diz je m'en retourne</div>
</div>

<p>Aprés ceste remonstrance faicte par cupido
le dieu d'amours le faulconnier ouvrit
les yeulx regarda autour de soy &amp; ne
vit ame/ commença a penser a la vision &amp; Revelacion
qui luy avoit esté ja faicte Il lermoya
en souspirant/ souspira/ en regretant
regreta/ en recordant la persuacion deifique
Et rememora la beaulté/ doulceur/
gracieuseté doulx regart/ bel accueil &amp; honneste
maintien du faulcon Et en pençant
a ces choses reprist vigueur/ confort/ couraige/
conseil et audace. descendit de la chambre
trouva son cheval peissant en ung prey
Monta incontinent dessus &amp; jura que maulgré
la jalousie du sacre L'envie du lasnier Les
rapors du tunicien Et les abaiz des mauvais
chiens toute sa vie n'oublira le faulcon
mais l'aymera jusques a la mort Et a
ceste heure fist promesse a dame venus que
jamais ne sejourneroit en ung logis plus
d'une nuyt tant qu'il eust certaines nouvelles
de ses amours.</p>


<p class="c gap">L'acteur</p>

<p>Or avoit le faulcon pris son vol depuis
le chasteau jusques a l'entree d'un boys regardant
de quel part &amp; a quel vent il se pourroit
essorer mais phebus emporta sa lumiere
outre la mer oceane &amp; donne lieu a phebé
qui tantost amena sur terre la tenebreuse
nuyt parquoy le faulcon tout esgaré fut
contrainct de percher illec &amp; passer ung petit
de temps attendant l'aventure. Et quant
vint environ la minuyt regarda vers le ciel
&amp; veit descendre une moult noble dame
ayant face angelique decoree d'un subtil vestement/
cler lumineux transparant &amp; diaphane
portant sur son chief une couronne garnie
tresrichement de pierres precieuses &amp; perles
de conte semees tout alentour de fin esmail
et plaisant dyapreure. Laquelle dame serieusemant
&amp; en toute gravité se vint rendre devant
le faucon/ le regarda assés longuement
d'un oeil courtois &amp; amiable puis aprés de
sa langue faconde commença a proposer les
gracieuses parolles qui s'ensuivent</p>


<p class="c gap">Rayson</p>

<div class="poetry">
<div class="verse">Je suis Rayson princesse de vertus</div>
<div class="verse">de tout honneur la nourrice &amp; la mere.</div>
<div class="verse">par mon fait sont les vices abatus</div>
<div class="verse">et cueurs humains de grace revestus</div>
<div class="verse">pour militer contre folie amere</div>
<div class="verse">il n'est engin tant soit tule ou omere</div>
<div class="verse">qui puist avoir de bonnes meurs foyson</div>
<div class="verse">s'il ne joÿst du saige de rayson</div>

<div class="verse stanza">Je viens a toy O faulcon ignorant</div>
<div class="verse">povre de sens/ privé de sapience</div>
<div class="verse">Je viens a toy legierement courant</div>
<div class="verse">car j'ay pitié quant je te vois mourant</div>
<div class="verse">par folle erreur et par impacience</div>
<div class="verse">tu peuz penser que ce n'est pas science.</div>
<div class="verse">de demourer en dangereux pas</div>
<div class="verse">l'omme discret chemine par compas</div>

<div class="verse stanza">Comment euz tu couraige ou hardiesse</div>
<div class="verse">de desployer le regart de tes yeulx</div>
<div class="verse">sur la beaulté/ sur la clere jeunesse.</div>
<div class="verse">sur le leurre/ sur la belle richesse.</div>
<div class="verse">du faulconnier qui te cerche en tous lieux</div>
<div class="verse">certes faulcon tu devois pour le mieulx</div>
<div class="verse">garder honneur/ vergongne et ignorance</div>
<div class="verse">pour les deux yeux entre concupiscence</div>

<div class="verse stanza">Tu as commis non pas ung simple vice</div>
<div class="verse">mais deux forfais par ta grant lacheté.</div>
<div class="verse">tu es entré en l'amoureux service</div>
<div class="verse">premierement par traict d'avarice.</div>
<div class="verse">secondement pour querre volupté.</div>
<div class="verse">et se tu dis que toute honnesteté</div>
<div class="verse">tu as trouvé au faulconnier begnin</div>
<div class="verse">devers la queuhe est tousjours le venin</div>

<div class="verse stanza">Quelle est la fin ou les amoureux tendent</div>
<div class="verse">en poursuyvant leur amoureuse queste</div>
<div class="verse">quel est le bien &amp; grace qu'il attendent.</div>
<div class="verse">quant tous les jours s'esforcent &amp; contendent</div>
<div class="verse">de parvenir a gaing ou a conqueste.</div>
<div class="verse">l'un se complaint l'autre fait sa requeste.</div>
<div class="verse">mais je te dis qu'aprés melencolye.</div>
<div class="verse">la fin d'amours n'est que toute folye</div>

<div class="verse stanza">Combien qu'on peut arguer sur ce point.</div>
<div class="verse">que par amour on entre en mariage.</div>
<div class="verse">pourtant amour blasmer ne se doit point</div>
<div class="verse">car on accquiert par fine amour qui point</div>
<div class="verse">le secrement qui augmente lignage.</div>
<div class="verse">les amoureux plains de subtil langaige.</div>
<div class="verse">font de telz motz leur targe &amp; leur pavois</div>
<div class="verse">mais pour ung bon dix en est de mauvais</div>

<div class="verse stanza">Cent mille maulx par amours sont venus</div>
<div class="verse">tous divers cas &amp; dangiers inhumains.</div>
<div class="verse">troyens en sont en cendres devenus.</div>
<div class="verse">maulgré priam/ hector ou helenus.</div>
<div class="verse">par grecz puissans qui y mirent les mains</div>
<div class="verse">fureur d'amours fist jadis aux romains.</div>
<div class="verse">femmes ravir et les sabines prendre.</div>
<div class="verse">ardant desir fait maint mal entreprendre</div>

<div class="verse stanza">Bien fut pugny apius claudius</div>
<div class="verse">quant il cuida virgine violer</div>
<div class="verse">pareillement dit tytus livius.</div>
<div class="verse">qu'on exilla le filz tarquinius</div>
<div class="verse">quant par force vint lucrece acoler.</div>
<div class="verse">mais qui vouldroit les livres recoler.</div>
<div class="verse">on trouveroit exemples largement</div>
<div class="verse">folz amoureux n'ont point d'entendement.</div>

<div class="verse stanza">En son jardin susanne se lavoit.</div>
<div class="verse">quant des viellars cuida estre grevee</div>
<div class="verse">et bersabé nouvelles ne sçavoit</div>
<div class="verse">du Roy david qui espié l'avoit</div>
<div class="verse">quant elle estoit en sa chambre privee.</div>
<div class="verse">mieulx eust valu qu'elle se fust lavee.</div>
<div class="verse">les huys fermés pour tous maulx evader</div>
<div class="verse">on ne se peut trop seurement garder</div>

<div class="verse stanza">Femme se doit honnestement tenir</div>
<div class="verse">de beau maintien de simple contenance</div>
<div class="verse">peu se monstrer/ peu aller peu venir.</div>
<div class="verse">qu'elle ne puist a honte parvenir</div>
<div class="verse">en frequentant trop diverse acointance</div>
<div class="verse">et de dyna doit avoir souvenance.</div>
<div class="verse">qui trop ala dont elle fut ravie</div>
<div class="verse">On doit amer honneur comme sa vie.</div>

<div class="verse stanza">Note ces motz O faulcon esgaré.</div>
<div class="verse">note ces motz &amp; saigement te garde</div>
<div class="verse">de retourner soies tout preparé:</div>
<div class="verse">pour ton honneur estre mieulx reparé.</div>
<div class="verse">affin que nul en mal ne te regarde:</div>
<div class="verse">ne doute rien prens moy pour sauvegarde</div>
<div class="verse" id="cor3">je te seray confort conseil et dame</div>
<div class="verse">qui veult bien faire il ne doit doubter ame</div>

<div class="verse stanza">Repren ton vol par devers les oyseaux</div>
<div class="verse">que tu lessas par folle insipience</div>
<div class="verse">tu ne craindras ne les vens ne les eaux</div>
<div class="verse">bestes ne gens dames ne damaiseaux.</div>
<div class="verse">quant tu auras necte la conscience</div>
<div class="verse">encline toy soubz humble obedience</div>
<div class="verse">vis scelon dieu garde toy desormais.</div>
<div class="verse">Amendement vault mieulx tart que jamaiz</div>
</div>

<p>Quant dame raison eut faicte ceste profitable
exhortacion elle tint silence pour
ung tandis &amp; se monstra toute deliberee de
Ramener le faulcon ou chasteau le remetre
en son premier lieu Et restituer en son
premier honneur. Lequel faulcon voyant
la bonne affection de raison &amp; pesant a la
balance les beaulx motz qu'elle avoit proferés
Considerant aussi que ne pouoit mieulx faire
que croire son bon conseil. determina/ promist
et proposa/ Retourna incontinent se mettre
en tout devoir &amp; diligence &amp; faire a son bon
pouoir comme se le cas ne fust point advenu
Non pas qu'il en veuille mespriser ou
prendre en hayne le fauconnier car il ne sçaroit:
Mais le veult tant qu'il vivra louer
exaulcer &amp; aymer en tout honneur/ discrecion
&amp; bonne significacion Et ainsi combien
que le faulconnier a la subjection de cupido
dieu d'amours s'efforçast de querir sercher
&amp; reclamer le faulcon. Pour de plus
en plus consolider &amp; entretenir la premiere
acointance: Toutesfois par la bonne industrie
ou sollicitude de raison furent long temps
sans aprocher/ sans veoir l'un l'autre &amp; conferer
ensemble Je ne sçay qu'il advint aprés</p>


<p class="c gap">L'acteur</p>

<div class="poetry">
<div class="verse">Moy qui suis present a l'istoyre.</div>
<div class="verse">et la congnois tout a delivre.</div>
<div class="verse">je l'ay redigee en memoyre.</div>
<div class="verse">comme par escript la vous livre</div>
<div class="verse">pour demonstrer qu'amours en yvre,</div>
<div class="verse">et baille aux amans le boucon</div>
<div class="verse">J'ay composé ce petit livre.</div>
<div class="verse">Qu'on peut appeller le faulcon</div>
</div>


<p class="gap">Imprimé a paris Par le Petit Laurens.
En la Rue saint Jacquez pres
saint yvez.</p>


<div class="trnote">
<h2 class="nobreak">Notes du transcripteur</h2>

<p>L'orthographe et la ponctuation de l'original sont conservés. On a
cependant résolu les abréviations par signes conventionnels (par exemple
Cõme remplacé en Comme), distingué u/v et i/j, et ajouté apostrophes,
cédilles et accents conformément à l'usage.</p>

<p>On a effectué les corrections suivantes:</p>

<ul>
<li>ajouté fait (C'est grant <a href="#cor1">fait</a> que de jalousie)</li>
<li>corrigé cause en raison (non sans cause certes ne sans <a href="#cor2">raison</a>)</li>
<li>corrigé feray en seray (je te <a href="#cor3">seray</a> confort conseil et dame)</li>
</ul>
<p>Ainsi que certaines erreurs manifestement dues au typographe, non
signalées en détail.</p>

</div>

</body>
</html>
