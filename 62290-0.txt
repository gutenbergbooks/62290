
Le livre du faulcon

  [Marque d'imprimeur: la blanche

  chascun soit content de ses biens
  qui n'a sufisance n'a riens]

Le petit laurens




Rondeau escript de par le faulcon au faulconnier

    Incessamment mon pouvre cuer lamente
    Sans nul repos souvenir me tourmente
    Ayant ennuy du souldain partement.
    Banye me a de tout esbatement
    Et si languis pres de mort veeemente.

    A grant regret mon refuge me absente.
    Voisine n'ay qui tant de douleur sente
    Force m'est bien de plorer tandrement.
            Incessamment

    A rien que dueil je ne metz mon entente
    Voire si grant que chascun jour de rente
    Cent mille fois je pers mon sentement.
    Or voy je bien que pour tout payement:
    N'auray d'amours fors estre malcontente
            Incessamment


L'acteur.


Prologue decleratif de la matiere de ce present livre appellé le faulcon

Pour faire passer temps aux seigneurs dames escuiers et damoiselles qui
voulentiers oyent parler du deduyt de chiens/ d'oyseaulx et d'amours
J'ay entreprins mettre par escript ung cas puis certain temps advenu en
france de deux gracieux amoureux. C'est assavoir ung honneste gentil
homme. Et une noble damoiselle Lesquelz combien qu'ilz s'entraymassent
leaulment eurent merveilleuse fortune/ terrible empeschement & dangereux
destourbier par le pourchas de faulx jaloux/ envieux & raporteurs et
soit notoire a tous lecteurs & audicteurs de ce present traictié que par
le faulconnier j'entens le gentil homme amoureux et par le faulcon la
gente damoyselle dame en amours/ par les troys oyseaux comme lasnier
sacre tunicien. je prens trois autres demoiselles estans de la
compaignie dudit faulcon mettent peine & diligence de reveler/ rompre &
adnichiler l'acoinctance desdiz amoureux & des chiens pareillement se
doit entendre. Si prie a tous ceulx qui verront ce present volume qu'ilz
supportent l'ignorance du compilateur & s'ilz commencent a le lire
qu'ilz ne veuillent desister jusques a ce qu'ilz aient leu tout du long
car en la fin sont les enseignemens bonnes meurs exemples & auctorités
que peuent prouffiter a tous amoureux & autres hommes & femmes de tous
estatz

    Vous qui d'amours voulés sçavoir.
    Estudiez ceste escripture
    Ce petit livret venés voir
    Vous qui d'amours voulés sçavoir
    Si pourrés bon exemple avoir
    Se vous retenés la lecture
    Vous qui d'amours voulés sçavoir
    Estudiez ceste escripture


Le faulconnier.

Lors que zephirus le gracieulx vent commence a aspirer sur les arbres/
plantes herbes & arbustes pour les revestir de robes fleurs/ feuilles &
fruitz. Et que le poindant boreas se retraict es tenebreuses cavernes
soubz la conduicte de colus. c'est assavoir a l'issue du moys d'avril.
Et a l'entree du plaisant moys de may quant les champs/ les prez/ les
vergiers/ les jardins reprenent leur joieuse verdure je me trouvay ung
jour tout pensif actainct de merencolye & tendant a pesante sonnolence
en telle maniere que je fus contrainct de moy getter sur la couche
mettre la teste sur l'orillier & prendre aucune porcion de repos. Or
advint que comme j'estoye demy veillant demy dormant les yeulx moitié
clos moitié ouvers je fus ravi en esprit & m'aparut aucune chose
merveilleuse. Ne sçay proprement juger si ce fust ou songe ou vision
mais il m'estoit advis que en une plaine grant et large je consideroye
divers oyseaulx de divers plumaiges & de diverses aires pareillement
divers chiens de divers poil et de diverse grandeur lesquelz chiens &
oiseaulx tresmal s'entracordoient tant au deduyt de la chasse comme du
gibier

    En may que les champs sont tous vers.
    Et de verde couleur couvers
    Par nature qui tout consomme
    Fus assommé d'un pesant somme.
    Qui m'endormit les yeulx ouvers.

    Au lict me couchay de travers.
    La teste hault le corps envers
    Comme fait ung doloreux homme.
            En may

    Dormant ainsi tout a revers.
    Je songay ung songe divers.
    Qui mon solas blesse et assomme.
    De chiens d'oyseaulx je vis grant somme
    les ungs bons/ les autres parvers.
            En may

    En ce songe demouray longuement
    puis a l'aube du jour fus esveillé.
    Non congnoissant ou j'estoye ne comment
    car du songe me senty travaillé
    mon esprit fut tout esmerveillé.
    Investigant le voir ou la mensonge
    Bien est saige qui peut juger de songe

    Je me levay pour aller au desduyt
    Sans regarder se thitan reluysoit.
    ou se phebé avoit close la nuyt
    Et sans penser qui m'aidoit ou nuysoit.
    Advis m'estoit que pan me conduysoit.
    pour me mener avec les pastoureaulx
    c'est ung grant fait que de songes nouveaux

    Demy vestu demy ne sçay comment
    Je m'en alay le long d'une riviere.
    Moult ofusqué de tout entendement
    tousjours courant sans ordre ne maniere
    Je ne doubtoys ne devant ne derriere.
    tout m'estoit ung je n'avois nul soussy
    c'est grant dangier que d'ung homme transy

En ceste fantastique ymaginative cheminay assés longuement entre ung
bois et ladicte riviere tellement que pour l'interrupcion de ma premiere
dormicion et repos fus derechef abatu par naturel sommeil et me convint
mettre soubz ung esglantier vert qui estoit moult proprement circuy de
petis arbrisseaulx portans les aucuns feulles vertes/ les autres fleurs
et les autres boutons desquelz l'odifferance estoit tant souef & doulce
que tout cueur humain en eust esté refait/ replet et refectionné

    Soubz lesglantier je me mis a repos.
    Environné d'arbres & de buissons.
    Mais il convint tantost changer propos
    par les oyseaulx & par leurs joyeux sons
    plaisans serins/ lynotes & pinsons
    vindrent illec voleter hault & bas
    cueur amoureux ne demande que esbas

    Autres oyseaulx sur l'esglentier jargonnent
    en ung bas chant ne sçay qu'ilz veullent dire
    Et dessus moy alouettes resonnent.
    Montant en hault et disant lire lire.
    Mains divers chans j'entr'oÿs tire atire
    Sonnans/ bruyans melodieusement
    Oyseaulx divers chantant diversement
    Lors y survint ung roussignol aussi
    Qui dessus tous me fist lever la teste
    car il chantoit aussy aussy ocy
    De bien chanter avoit la langue preste.
    Quant je l'ouys je ne fis point d'arreste
    Je me levay au chant melodieux
    Plaisant oiseau fait ung homme joyeulx


Le faulconnier.

Aprés les amoureux chans des petis oyseletz moy tousjours estant en
fantasie me pris a cheminer par my une lande mignonnement revestue de
plusieurs verdures odoriferentes comme romarins aulbespins/ lavandes
marjolaines & autres herbes de diverses saveurs Et tellement qu'en
cheminant je commençay a voir ung chasteau moult fort. tresentier de
murs et bien fortifié de tours vers lequel pour la delectabilité du lieu
je m'adressay esperant y trouver quelque honneste gentil homme qui pour
ce jour me receust & congneust ma necessité ou quelque belle dame qui me
fist aucun entretenement ou gracieux recueil.

    Pensif aloye.
    Par ceste voye.
    Tousjours l'euil dessus ce chasteau.
    Je pretendoye
    et demandoye
    desduit ou de chien ou d'oyseau
    maint beau preau
    maint doulx royseau.
    Trouvay tandis que cheminoye
    Seurement va qui ne fourvoye

    Ainsi comme je vous raporte
    le chasteau je vis clerement.
    Si m'aprouchay pres de la porte.
    Querant mon rejouyssement
    Puis y entray facillement.
    Au moyen d'une jeune dame
    Il n'est doulx actraict que de femme.

    Par son moyen au chasteau vins
    ainsi q'un homme adventureulx
    de chiens d'oyseaulx plus de six vings
    trouvay dequoy je fus joyeulx
    pour voir ce beau lieu sumptueulx
    me tiray ung peu a l'escart
    qui trop se haste il est quoquart


Le faulconnier.

Comme je fus entré dedans soubz l'assurance de ladicte dame & que je
consideroye les premiers edifices se tira vers moy ung gracieux escuyer
qui aucunement apperceust que je n'estoye ne du tout joyeux ne du tout
triste & me mena ung petit plus avant lors advisay soubz une gallerie
iiij. oyseaulx perchez & soubz iceux quatre chiens couchés lesquelz
chiens quant a condicion de chasse se monstroient totalement de
semblables. Aprés ces choses veues je pris audasse & couraige de monter
jusques en une moult riche sale. en laquelle je trouvay ung noble &
gracieulx seigneur tenant par la main une dame gorriere et parlant de
plusieurs choses touchant la police & chose familiere de son hostel:
Mais comme je puis entendre aprés que luy et la dame eurent bien au long
blasonnez leurs chiens & oyseaulx tousjours retournoient par maniere de
Refrain a parler tant seulement de l'un du quel cy aprés sera faicte
plus expresse mencion.

    La salle estoit honnestement tendue.
    de beaux tapiz de couleur blanche & verte
    a tous venans vis la nape estendue
    comme se fust d'un prince court ouverte
    a ceste heure j'euz congnoissance apperte:
    qu'en gentil cueur ne gist que gentillesse.
    donneur scet peu qui ne hante noblesse.

    Par compas et pas apas.
    fus longuement a penser
    par compas et pas apas.
    sans boyre ou prendre repas
    sans mesure trespasser
    pensay qu'en si noble cas
    n'ouys oncques altercas
    ne debatre ne tenser
    pour plus aise temps passer
    je regarday hault et bas
    mais a voir recommancer
    les champs/ les jeux/ les esbas.
    fus longuement a penser.

La gracieuse courtoisie et la courtoise gracieuseté du gentil seigneur/
pareillement la doulce humilité & l'umble doulceur de la noble dame me
firent plus gracieux accueil qu'a moy n'appartenoit Et me contraignirent
prendre place sur ung banc couvert de tresbeaulx tapiz semés de diverses
fleurettes et brochiez d'or/ d'argent et de soye Ou quel lieu estant
moitié hardy moytié honteux prins plaisir d'escouter et entendre les
devis de plusieurs nobles gentilz hommes et gracieuses dames et
damoyselles qui a ceste mesme heure traictoyent de joyeuses matieres
comme danses bancquetz chiens oyseaulx armes & amours Et par dessus tous
les autres le seigneur dudit chasteau se print a parler moult haultement
& honnorablement du fait de ses oyseaulx et de sa faulconnerie aux
parolles duquel j'entendis qu'il avoit quatre oyseaulx singuliers C'est
assavoir ung beau sacre ung plaisant lasnier/ ung gracieulx Tunicien et
ung gentil faulcon: Et combien que tous ces quatre eussent beaucoup de
perfections toutesfois ne faisoit de nul si grant extime comme d'icelluy
faulcon. Car a luy seul donnoit louenge totalle & excellent blason Et
entre autres devises parlant. la dame disoit telz motz ou la substance.
O comme j'ay ung gorgias & honneste faulcon plaisant mué hors de sorage
croizé d'elles grosse poitrine bien armé droit sur la perche d'asseuree
& ferme contenance. Sa grant beaulté/ son reluysant plumaige/ sa gente
maniere monstrent bien que il procede de une ayre noble/ franche louable
& magnanime Aprés telles parolles ou semblables j'aperceu d'autre costé
le faulconnier du seigneur qui souvent alloit & venoit visiter les
oyseaulx dessus nommés Mais entre les autres tosjours getoit son regart
vers ledit faulcon et en pensoit trop plus curieusement que de nul des
troys si congneuz bien au trait de ses yeulx qu'il estoit totallement
espris de l'amour d'icelluy. Car mesmement a ceste heure aprés certaines
diligences faictes autour dudit faulcon se vint rendre devant la perche
pour le regarder face a face. Et en le regardant devint soudainement
pensif triste & merencolique puis commença a parler en la maniere qui
s'ensuit


Le faulconnier.

    J'ay par deux ans employé ma puissance
    sur ung faulcon pour prendre mon desduit
    a le veiller j'ay pris toute plaisance.
    Bien le pensant & de jour et de nuyt.
    Et quant je veuil le reclamer il fuyt
    au contraire de mon intencion
    vol de faulcon donne vexacion

    Fait m'a souvent travailler.
    a le veiller & siller.
    voulant du tout le parfaire.
    contendant la pareiller.
    Ou son naturel gibier.
    Note qu'ainsi se doit fayre.

    Or ne le puis je reclamer
    tant doulcement le saiche amer
    ou entretenir jours et nuys
    j'en ay souffert maint goust amer
    gardant son honneur sans blasmer.
    et ne sçay en quel point j'en suys
    de mon faulcon joÿr ne puys
    ne recouvrer quelque lyesse.
    oyseaulx donnent joye & tristesse
    l'une foys il vient pres du poing
    l'autre fois il se tire loing
    faignant que jamais ne m'a veu
    au reclamer je prens grant soing
    et si ne sçay pas au besoing
    se de luy je seray deceu
    je l'ay tousjours pensé et peu
    tout au mieulx faire que j'ay peu
    selon sa nature et son aage
    je l'ay nourry mignon et dreu
    puis le couraige luy est creu.
    quant il a congneu son pennage

    Je l'ay doulcement traicté
    Afaicté
    Et l'ay fait au chapperon
    fust yver ou fust esté
    j'ay esté.
    tousjours pres ou environ
    par raison
    l'ay entretenu si beau
    qu'il a bouté le cerceau
    paré de plaisant pennage
    decoré de beau plumage
    est le faulcon dessusdit
    l'une fois est a mon dit
    l'autre fois il est sauvaige
    comme le faulcon ramaige
    qui jamais homme ne vit.

Quant le faulconnier tout stomaqué eut prononcé les vers satiriques cy
devant escriptz le faulcon qui avoit l'usaige de bien parler impacient
aucunement de ce qui estoit inferé contre luy se print a respondre en
cette maniere. O gentil faulconnier qui par certaine & longue experience
congnoissés ma nature vous devés sçavoir que je suis oiseau de haulte
helle & ne viens pas pour reclamer ou appeller. Mais suis tel que de
propre condicion je demande le leurre considerez que je ne suis autour/
tiercelet ne esprevier qui pour sibler ou monstrer helle de quelque
pigeon caille ou perdris viennent incontinant sur le poing. Sçaichés mon
gentil faulconnier que pour ainsi me reclamer vous ne jouyrés pas de moy
mais se rien entendés quant au desduit de chiens ou d'oyseaulx vous
devés sçavoir que entre faulconnerie & autrusserie y a moult grant
difference. car les autrussiers appellent communement leurs oyseaulx par
aucune maniere de sibler ou par ung cry que l'on dit .tou.tou.tou. mais
les faulconniers ont toute autre maniere de faire car pour cryer ou
sibler ne joÿront de leur oyseau si n'est par ostencion du leurre. Et
qui plus est si le leurre n'est souffisamment garny de ce qui luy
appartient troys foys ensuivant a la quatriesme fois il le renonce Et
pourtant ne pensés pas me faire venir sur le poing comme ung esprevier
ou simple tiercelet car sans leurre fourny comme faulcon le requiert ja
n'aurés joÿssance de moy. N'avés vous pas experimenté que quant le
faulcon a acoustumé ung leurre plaisant ou il le voit branler il y
retourne voulentiers cella luy est de propre inclinacion naturelle. A
tant se teut le gentil faulcon Et le faulconnier qui avoit diligemment
noctés ses motz commença a parler en telle façon

    Or voy je bien que par autre façon.
    convient traicter ce gracieux faulcon.
    et qu'il y fault trouver meilleur moyen.
    je pers mes jours mon temps et ma saison
    pour reclamer ne vient point a raison
    car pour ma voix il ne se mue en Rien.
    deux ans y a qu'en ce point l'entretien.
    mais j'apperçoy que de mon fait n'a cure.
    chascun oyseau desire sa nature.

    Puys qu'ainsi est ung leurre je feray.
    sy beau si gent si mignon si plaisant
    que je cuide quant je l'appelleray
    il y viendra s'il n'a cueur desplaisant.
    mettre y vouldray viande bien duysant.
    car je congnois ce qu'il ayme le mieulx
    oyseau bien peu doit estre gracieulx.

    J'ay bien pensé du leurre composer.
    et d'y poser de si gentes plumettes
    que faulconnier ne sçauroit composer
    pour ung leurre viandes si doulcettes
    cailles/ perdris/ petites alouettes
    faisans/ butours & le heron montant.
    cueur assouvy doit bien estre contant


L'acteur

Aprés que l'amoureux faulconnier eut dicte ceste proposicion considerant
que pour avoir tel oyseau sa mode de reclamer n'y estoit aucunement
convenable rememorant aussi la response dudit faulcon qui faisoit bien a
nocter en cestuy cas. Commença a composer ung leurre le plus
honnestement & curieusement que possible luy fut Et y mist plumages
odeurs & saveurs que peuent avoir tous oyseaulx subgectz a vol &
juridicion dudit faulcon: mais tant y eut que combien que le leurre fut
bien actinté & garny de viandes et de pennage pour rien que le
faulconnier le sceust appeller oncques le faulcon ne daigna approcher.
mais comme par obstinee partinacité demoura ferme en son oppinion & mist
tousjours reffus a son leurre toutesfois ne fut pas si mal gracieux
qu'il ne parlast derechef au faulconnier en luy faisant ceste
remonstrance O gentil fauconnier j'apperçoy que vous faictes leal devoir
de me appeller & leurrer selon vostre entendement & maniere: Mais une
faulte y a: que le leurre dequoy vous m'appellés n'est ne tel ne si
suffisant comme je le desire & se ne trouvés façon d'en appareiller ung
plus sumptueulx ou singulier sachés que vous estes bien loing de
parvenir a vostre intencion

    Le faulconnier pourpensa.
    et pensa
    d'autre leurre composer
    En soy mesme advisa
    Et glosa
    Que mieulx le fault disposer
    a l'eure sans reposer
    proposer.
    En voulut ung d'autre sorte.
    il n'est rien qu'amours n'emporte

    Amours bien souvent contrainct
    Et estrainct
    les cuers des loyaulx amans
    l'un s'en rit l'autre s'en plaint
    Et complainct
    ce n'est pas desduyt d'enfans
    aulcuns y sont triumphans
    et vaillans.
    disant j'ayme la plus belle
    mais la fin est dieu scet quelle.

Ainsi nostre faulconnier tresardemment espris de l'amour du faulcon
s'esforça par plusieursfois de fournir son leurre de choses nouvelles
neantmoins jamais le faulcon n'en tint compte. mais plainement le
refusa. & jasoit ce que aucunesfois il vint voler par dessus pour
regarder sa proye toutesfois quant il n'y veoit chose ou il print
appetit tousjours de plus en plus le desdaignoit car certes comme bien
apparut aprés il pretendoit avoir leurre plus riche plus parfait et plus
noble. le faulconnier voyant tant de fois son leurre estre refusé se
trouva totalement parplex & comme ung amoureux transi & privé de toute
contenance se partit d'illec monta en une salle se getta sur une couche
& pensa longuement a son affaire lequel estant en ceste melencolique
cogitacion commença ung petit assommeiller & songa ung songe assés
merveilleux: car il luy fut advis que du hault ciel stellifere vit
descendre la deesse venus clere & rutilant adornee de rays lumineux
comme le souleil decoree de deadome reluisant & splendifere tenant en
une main le brandon de feu duquel elle embrase les desirs des povres
amoureux & en l'autre main l'arc turquoys & la sajette dequoy elle
actaint l'oeil & va percer jusques au cuer Laquelle deesse estant en une
nuee radiant luy declaira la mode de bien composer ung leurre pour
actraire son faulcon & luy dist en ceste maniere


Venus

    Toy faulconnier qui d'amours t'apareille
    resveille toy venus te le commande
    tu ne scés pas se tu dors ou tu veilles:
    lieve toy sus j'entens bien ta demande:
    du leurre avoir aras liesse grande
    mais il te fault m'escouter ung petit
    car faulconnier qui plaisant vol demande
    ne parvient pas tost a son appetit.

    Fay ton leurre d'un franc cristal
    environné d'orfaverie
    tout semé amont & aval
    de mainte noble pierrerie.
    La soit esmailleure fleurie.
    ou faillir pourras au besoing.
    oeil de faulcon voit de trop loing.

    Mettre t'y fauldra une topasse
    d'un cercle d'or environnee
    c'est une pierre qui tout passe.
    sur toutes autres couronnee:
    d'un fin rubis soit rencontree
    et d'un saffir a l'environ
    se tu veulx avoir belle entree.
    du plaisant et gentil faulcon.

    Cassidoyne n'oublye pas.
    et perles qui ne sont pas faintes
    diamans taillez par compas
    et esmerauldes tresbien paintes
    camayeux turquoyses empraintes
    fay asseoir par mainte façon
    et tu viendras a tes atainctes.
    du plaisant et gentil faulcon.

    Sarde crisolicte louable.
    Amatiste jaspe ou acaste.
    Et ligure t'est convenable
    Il n'est rien que cela n'abate
    Se tu fais ce que je te relate.
    Tu trouveras ton leurre bon.
    Et pourras recepvoir la pacte
    Du plaisant et gentil faulcon

    Il te faut ton leurre pourveoir
    Selon ma decleracion
    Se tu veulx joÿssance avoir.
    Du plaisant et gentil faulcon


L'acteur.

Aprés ces parolles s'absenta venus la deesse d'amours & le faulconnier
petit aprés tout esveillé se leva de la couche louant amours devotement
de ceste revelacion et advertissement lors prist peine & diligence
d'accumuler precieuses pierres de toutes especes & couleurs ensemble
riche et sumptueuse orfaverie desquelles il composa subtilement ung
leurre trescurieux & singulier qui pendoit a ung bel las de soye brodé
mignonnement de fil d'or de cypre & semé d'un costé & d'autre de lectres
grecques et romaines. Le leurre bien actinté comme dit est. et vint le
faulconnier en ung prey herbu. et illec le monstra & gecta si hault que
le faulcon en eut la congnoissance sans difficulté aucune se vint
asseoir sur ledit leurre print grant plaisir a regarder l'orfaverie et
singuliere delectacion a veoir la grant habondance et splendeur des
belles bonnes et fines pierres Et non sans cause. car certes il n'y
avoit pierre de tant petite valeur qui ne fust bien suffisante de
pacifier ung cueur d'oyseau amoureux. Le faulconnier voyant ces choses
s'esjouist moult fort quant par l'industrie du nouveau leurre sans
autrement leurrer il avoit joissance de son oyseau lors congneut
clerement que ung oyseau de haulte helle et mesmement qui a tel couraige
comme ledit faulcon ne demande autre viande que celle dont le leurre
estoit garny et veult estre traicté ou rapellé d'autre mode que les
autres Pour lesquelles choses le faulconnier print incontinent plume et
encre et composa les vers rimés qui cy aprés sont escriptz

    Pour plumage de louable gibier
    pour doux regart ne pour beau trait des yeux
    ou pour leurre que je sceusse forgier.
    jamais ne fut le faulcon gracieux.
    or ay je fait ung leurre precieux
    bon au faulcon et aux dames propice
    a ce propos je puis dire en tous lieux.
    c'est ung grant fait que d'un traict d'avarice

    Plus appeta mon amoureux faulcon.
    de ce leurre la plaisant armoirie
    qu'autre perdris/ ne poulle ne chappon
    car trop luy pleut la riche orfaverie
    quiconques veult guerir sa maladie
    leurre d'amours en ce point luy police
    car en effect quelque chose qu'on die.
    c'est ung grant fait que d'un traict d'avarice

    de venir fut habille et diligent.
    si tost qu'il vit du leurre la richesse
    on veult dire qu'amour vault mielx que argent
    mais quant a moy je ne sçay pas ou esse:
    les ungs ayment de franc cuer de noblesse
    sans y penser ne deshonneur ne vice
    mais quant ce vient que reffus si les blesse
    c'est ung grant fait que d'un traict d'avarice


Le sacre

Toutes ces choses acomplies en la forme que dicte est le soir vint les
tables furent mises en print refection de boyre et de menger et aprés
souper le seigneur du chasteau ensemble la dame par maniere de passe
temps allerent veoir leurs oyseaulx n'en trouverent que troys a la
perche c'est assavoir le sacre/ le lasnier & le tunicien. au regard du
faulcon il n'y estoit pas pour l'eure ne sçay se encores il estoit en la
compaignie du fauconnier. mais le seigneur grandement esmerveillé de son
absence demanda incontinent qu'il estoit devenu & se nul savoit
nouvelles dudit faulconnier lors le sacre qui de long temps avoit esté
compaignon dudit faulcon commença a parler en ceste maniere. Monseigneur
& mon maistre & mon bienfaicteux ne vous devés esmerveiller du
gouvernement de vostre oyseau ne du fait de vostre faulconnier. car ce
n'est pas chose nouvelle ils ont depieça acoustumé de aller souvent
jouer ensemble tant en gibier comme autrement et les ay autresfois
trouvés sur ung lit de campt parlant de plusieurs choses touchant amours
neantmoins je ne pouoye pas bien entendre ce qu'ilz disoient pource que
leurs deux bouches estoient si pres serrees l'une de l'autre qu'entre
les deux n'y avoit distance aucune & sembloit que nature par subtil &
nouvel artifice eust fait de deux bouches une. Sachés monseigneur & vous
madame que souventesfois les ay trouvés faisant doulx embrassemens et
disant l'un a l'autre mots actratifz & aucunesfois vostre faulconnier
metoit l'une main sur la poitrine & l'autre desoubz la plume monstrant
signes de fervente amour & dardant affection. Atant le sacre qui parloit
comme jaloux cessa son propos & mist fin a son accusacion

    C'est grant fait que de jalousie
    Entre deux leaux amoureux
    Tousjours sont jaloux envieux
    Et de rien ne sert leur envie.

    Sur toutes gens qui sont en vie.
    Les jaloux sont fort vicieux
    C'est grant fait que de jalousie

    L'un dira tu ne la vaulx mie
    Et l'autre dira je vaulx mieulx:
    Dont souvent ung cueur gracieux
    S'en va sans acquerir amye
    C'est grant fait que de jalousie.


Le lasnier

Quant le sacre eut clerement demonstré sa jalousie le lasnier
pareillement soy reputant infortuné d'avoir perdu ung tel bien comme
l'amoureuse acoinctance du faulconnier par mauldite envie qui luy
serroit le cuer commença a conspirer cruelles machinacions Et ymaginer
moyens par lesquelz il peut publier et ventiller le cas amoureux/
l'amour ardant/ l'ardeur enflammee/ la flame fervente/ la ferveur
vehemente d'entre le faulcon et le faulconnier Et combien qu'il eust
grant familiarité entre lesditz oyseaulx. Ce nonobstant le lasnier
s'efforca tousjours de monstrer par une raison que peu de honneur avoit
es termes/ parolles/ regars/ touchemens/ signes/ manieres & approches
que les deux amoureux faisoient l'un a l'autre. et ainsi ledit lasnier
fist deux choses c'est assavoir donna a congnoistre l'envie qu'il avoit
au cueur et desclaira le fait des pouvres transis en amours dit oultre
plus qu'il avoit veu le repositoyre des joyaulx du faulcon comme
sonnettes/ giectz. longues/ chapperons/ aneaux/ chesnes & leurres garnis
d'or et d'argent et de pierrerie & luy sembloit proprement que ce fust
la boutique d'un mercier ou orfevre demourant a paris sur petit pont ou
sur le pont aux change


Rondeau.

    Cueur envieux ennuyeux
    quant il veult a autruy nuyre
    ne peut rien soy destruyre
    dont les autres sont joyeulx
    Tant soit fort malicieux.
    son honneur ne peut conduyre
    cueur envieux ennuyeux

    Les deesses & les dieux
    ung jour les firent mauldire.
    disant qu'il n'estoit rien pire.
    que trouver en plusieurs lieux
    Cueur envieux ennuyeux


Le tunicien

Quant le sacre & le lasnier eurent desgorgé leur mauldit venin s'avança
ung oiseau d'oultre les fleuves marins nommé tunicien qui de sa propre
nature resemble au corbeau car il est voulentiers raporteur de faulces
nouvelles il ouvrit le bec/ il commença a parler & advertit le seigneur
et la dame en ceste maniere J'ay de long temps veu les tours & façons du
fauconnier & du faulcon et les ay plusieursfois trouvés ou ilz faisoient
grant chiere & estoient deliberés de faire beaucop de choses qui
seroient longues a raconter une foys entre les autres le faulcon se leva
d'auprés de moy lequel je suivy a la trasse jusques a la chambre du
dessusdit faulconnier Et illec veis qu'il le baisoit & luy disoit
Reveillés vous mon amy A laquelle voix tous les espris du faulconnier
furent soudainement reveillés et alors luy dist le faulcon Mon amy j'ay
pensé ceste nuyt de faire une aliance avec vous Par laquelle vous
m'apelerés vostre esperance Et je vous nommeray mon refuge. Et veuil que
mettés la main sur ma poictrine & me jurés en leaulté que pour
quelconque aventure ou fortune qui vous puist avenir Jamais ne faulserés
ceste aliance. Aprés ces parolles ou samblables le tunicien faulx
raporteur fist silence & mist fin a sa narracion detractoire.

    Faulx raport tousjours raporte
    plustost le mal que le bien
    a l'oreille ou a la porte
    faulx raport tousjours raporte
    de cela ne se deporte
    le mauvais tunicien
    faux raport tousjours raporte.
    plustost le mal que le bien.

    En escoutant faisant le guet:
    pour plus agraver la matiere
    ung petit chien nommé pesquet.
    parla de langue trop legiere.
    disant je congnois la maniere.
    du faulcon et du faulconnier.
    Ilz s'entrayment d'amour entiere
    Et si n'est pas ne d'uy ne d'ier

    Telles langues avantagieres
    a faulx rapors continuer
    sont communement messagieres.
    pour les malheureux engluer
    prestes de soudain arguer.
    disant j'ay droit et non pas tort
    de faulce langue faulx raport.

    ung mauvais raport:
    est ung traict de mort
    tresor de tristesse
    n'est venin tant ort
    ou poison ou sort
    qui tant le cueur blesse
    c'est fin de liesse
    separant accord.
    esmouvant discord
    douleur et detresse
    qui jamais ne cesse
    de parler a tort.


L'acteur.

Semblablement les autres trois chiens broctin/ mirault & baudet japoient
contre l'onneur du faulcon & disoient parolles exorbitantes en divulgant
les amours de luy & du faulconnier. Or estoit a ceste heure le faulcon
en ung lieu assés prochain duquel il pouoit facillement oÿr tout ce que
par jalousie/ envie & faulx raport estoit proposé contre luy lequel
voiant son embusche descouverte/ sa renommee blessee/ son honneur
maculé/ ses amours revelees. soudainement perdit contenance piteusement
se pasma/ haultement s'escria/ larmes habundanment gecta tresamerement
souspira & en effect toute douleur/ pitié & amaritude demonstra et a son
retour de pamoison recommença a faire dolentes exclamacions/ terribles
querimonies langoureuses complainctes/ piteuses lamentacions & parla en
ceste maniere


Le faulcon

    O faulx raport envieux
    dangereux
    plain de venin & malice
    tu fais mon cueur langoureux
    et piteux
    par ton mauldit malefice
    le souspirer m'est propice
    par ton vice
    ay deul melencolieux
    puis que venir ne peut mieulx
    mes yeulx en feront l'office

    Mon amour est descouverte
    las quel perte
    o pouvre amoureux faulcon.
    par mauvaise langue ouverte:
    sans deserte
    tu perdras ton bon renon
    te doibz tu tuer ou non
    pour ton non
    effacer a ton pouoir:
    nenny tu auras raison
    et sans bon
    contre ce dur desespoir

    J'ay des douleurs & destrois
    plus de troys.
    et desconfort me travaille
    gentil faulconnier courtoys
    las quel poys.
    vostre leurre m'appareille
    O Jacinte nompareille
    tresvermeille:
    beau diamant et turquoyse.
    par vous ne sçay si je veille
    ou sommeille.
    et ne sçay que mon cueur poise

Aprés ces motz cuidoit le piteux faulcon continuer sa lamentable
complaincte mais la tresgrant habundance de soupirs qui procedoient sans
ordre & coup sus coup de son doloreux cuer luy interrompirent &
sincoperent la parolle tellement qu'il n'eust plus puissance de proferer
lettres/ sillabes ne diction mais se partit d'ilec entra en ung vergier
& soubz une treille le faulconnier qui encores ne sçavoit riens de ces
nouvelles et ne l'atendoit pas a ceste heure. alors doublerent les
douleurs au pouvre faulcon en regardant le object & la cause de son
malheur recommença a fayre nouvelle exclamacion tissue de piteux regretz
non pas par maniere de balade/ virelay/ rondeau ou taille difficille
mais en gros language en rudde façon et en rime toute commune comme le
lecteur pourra veoir cy dessoubz


Le faulcon

    Ha faulconnier ton acointance
    me tourne a griefve desplaisance.
    ton leurre fait par artifice
    fist embraser mon avarice.
    et tes pierres tant precieuses.
    me semblerent delicieuses
    quant g'y pris delectacion.
    las c'est a ma confusion.
    or est nostre cas descelé
    et au seigneur tout revelé
    la dame en est bien advertie
    et par envieux pervertie

    On a tant dit de faulx rapors
    que autant nous vaulsist estre mors
    chascun a gecté sa goulee
    parlant sur nous a la volee
    et pourtant faulconnier gentil
    pour eviter tout ce babil
    et pour apaiser mon couraige
    puis que j'ay plumes et pennage.
    plus ne veuil yci demourer
    j'ay entrepris de m'esorer
    ung jour de beau temps qui viendra
    si hault que nul ne me prendra.

    G'iray prendre perche et apuy
    es montaignes devers le puy.
    ou en auvergne quelque part.
    aprés mon doloureux depart
    cerchés amours en autre lieu
    car de ceste heure dis adieu.
    plus ne feray de demouree
    quant par vous suis deshonnoree:
    adieu vous dis cent mille fois
    vous demourés et je m'en vois.

    Ne pensés plus au plaisir de mes yeux
    mais regretés nostre folle acointance
    et ayés bien tousjours en souvenance
    les faulx raports des mauldis envieux.
    Puis que jaloux faulx et injurieux
    ont fait briser l'amoureuse acointance
    Ne pensés plus au plaisir de mes yeulx

    Prenés soulas & vous tenés joyeux
    d'autres dames trouverés a plaisance
    tant que ma voix ara force et puissance
    je veuil gecter cry melencolieux.
    Ne pensés plus au plaisir de &c


Le faulconnier

Quant le faulconnier eut entendues les dures & piteuses nouvelles comme
ung homme desnué de sens par force de cruelle desolacion se partit du
vergier/ se getta sur une couchette tout pasmé/ transy & evanouy fut
long temps en cest estat tordans les mains/ serrant les dens/ changeant
couleur l'une fois pale ou blesme/ l'autre fois ternie ou cendree. Et
aprés qu'il eut une piece tenue ceste contenance commença d'entrouvrir
les yeux de desserrer la bouche & comme homme parplex fantastique &
esgaré dist une balade en la forme & maniere qui s'ensuyt

    Las ou suis je suis je en ung autre monde:
    ou suis je mort ou suis je encores vif
    O dure voix terrible & furibonde.
    qui me frappe d'un dart penetratif
    non sans cause certes ne sans raison
    se j'ay le cuer foible et pensif
    de plusieurs pars me fault estre passif.
    et tout pour vous O gracieux faulcon.

    Ressembler puis en fortune infeconde.
    Menelaus le roy suppellatif
    quant il perdit d'elayne la faconde.
    dont il souffrit soucy lamentatif.
    j'ay eu soulas en mon temps premitif.
    et maintenant par estrange façon.
    suis assailly de tourment excessif.
    et tout pour vous o gracieux faulcon:

    Mes pouvres yeux ou desplaisir habonde
    gettent larmes en nombre infinitif
    mon dolent cuer est desja sitibonde.
    de mort. prochaine ou de confort hastif.
    trop me repens d'avoir esté datif.
    du leurre fin qui estoit riche et bon
    car faulx raport est mon accusatif.
    et tout pour vous o gracieux faulcon.

    Prince soyés vers moy consolatif.
    et mitiguez ma desolacion
    considerés que j'ay mal destrutif.
    et tout pour vous O gracieux faulcon

Aprés que le faulconnier eut prononcé ceste balade voyant que ces crys
pleurs gemissemens ne servoient d'autre chose que de augmenter ses
douleurs il donna ung peu de repos a sa langue/ de respit a ses yeulx se
partit du chasteau & commença a deambuler sur la chaussee d'un estang
Regarda longuement l'eau et prist aucun petit de passe temps a veoir les
grans poissons qui poursuivoient les petis pour en faire leur proye. Luy
estant en ceste fantasie fust apperceu de la dame du lieu qui par la
fenestre de sa chambre de secret apella haultement & fist monter vers
elle. luy monstra face troublee visaige courroucé regart dedaigneux puis
luy dist en ceste maniere


La dame du chastel

    Faulconnier vous m'avés deceue:
    comme meschant homme et paillart
    je cuidoye estre bien pourveue
    de faulconnier gent et gaillart:
    mais puis que vous estes regart
    sans foy sans craincte et sans raison:
    pourchassés vous en autre part
    partir vous fault de ma maison.

    Seans vous fis parvenir.
    et venir
    entre mes servans nouveaux
    pour duyre/ pour maintenir:
    et tenir.
    en bon estat mes oyseaulx.
    or voy je que les plus beaulx
    et leaulx.
    mettez a perdiction.
    quant par leurres et appeaulx
    desleaulx.
    avés gasté mon faulcon
    gardé l'avés en soraige.
    en jeune aage.
    et gouverné longuement
    puis quant il a pris pennaige
    son couraige
    est changé ne sçay comment
    par vostre advertissement
    faulsement
    par doulx et subtil langaige
    l'avés traicté follement.
    tellement
    qu'il est devenu ramaige

Quant la dame eut proposee ceste invective contre le faulconnier il
cuida soudainement respondre & faire ses excusacions verbales mais elle
toute indignee luy tourna le dos/ se bouta en sa chambre de parement &
apela certain nombre de gens pour parler d'autre matiere Pourquoy le
faulconnier frustré de son intencion se trouva tant vergongneux qu'il
eust voulu estre mort se partit du lieu tout desperé tout transi/ tout
hebeté chevaucha longue espace sans tenir voye ne sente comme ung homme
privé de sens/ desnué de memoyre despouillé d'entendement/ Regretant sa
vie blasmant sa destinee arguant sa fortune mauldisant les langages de
jalousies execrant les accusacions d'envie/ anathematisant les querelles
de faulx rapport


L'acteur.

    Telz sont les faiz du service d'amours
    telz sont les tours & assaulx dangereux.
    quant on y a employé tous ses jours
    et longs & cours on treuve pour secours:
    et pour ses jours desplaisir doloureux.
    les amoureux sont souvent langoureux
    et malheureux par dangier qui les blesse
    car en amours a plus deul que liesse.

    O folle jeunesse
    qui amours embrasse
    ta rudde simplesse
    ne scet qu'elle brasse.
    ne quiers plus la grace
    d'amours foyble et vaine
    qui suit ceste trace
    ne vit pas sans peine.

Comme les deux amans fussent tous deux partiz de la forteresse soubz la
conduite de despoie qui les cuidoit mener jusques aux portes de mort/
l'un tira vers orient l'autre vers occidant & ne sceurent rien l'un de
l'autre car leur partement fut tant soudain qu'ilz n'eurent loysir de
conferer ensemble de leurs besongnes Or chevaucha le faulconnier sans
prendre garde a son chemin sans tenir bride ne rene et sans piquer de
l'esperon fist tant par ses journees qu'il arriva en une maison
champestre laquelle par force de morbe pestilencial estoit totallement
evacuee de gens & de bestes Illec mist pié a terre abandonna son cheval
entra ou domicille/ s'assist sur le bort d'une couche commença a
rememorer son cas ses doleurs/ son infortune Et fut en ceste cogitacion
l'espace de cincq ou six heures sans demander ny a boyre ny a menger
Mais aucunesfoys comme entre deux verdes une meure luy revenoit une
pensee de la beaulté du faulcon & cela luy suffisoit pour opulente &
plentureuse refection Et pour ce que nature humaine ne peut longuement
durer sans aucune reffocillacion ou quietude de la longue atediacion &
multiplicacion des regretz ennuis sur ennuis pleurs sur pleurs & cris
sur cris furent cause de lui fayre cliner la teste & de sommelier ung
petit


Cupido

    Le faulconnier lors s'en dormit
    mais durant sa dormicion
    Cupido devant luy se mit:
    en deifique vision
    pour fayre revelacion
    d'aucune matiere amoureuse
    fist apparente ostension
    de sa face treslumineuse:

    Cupido tenoit en la main
    le dart apointé riche & fine
    dont il perce le cuer humain
    quant au feu d'amours il l'affine
    au faulconnier qui sans courtine.
    dormoit en la pouvre maison
    monstra face doulce et benigne.
    et puys luy dist ceste raison.

    Faulconnier qui fais a rebours.
    de ce que doit fayre ung amant
    je cupido le dieu d'amours
    te viens conseiller en dormans.
    s'il est vray que tu aymes tant.
    le faulcon que tout homme prise
    tu dois retourner tout batant
    pour achever ton entreprise
    se fortune qui est diverse
    te monstre ung petit son oultrage
    s'elle te fiert ou te reverse
    dois tu pourtant perdre couraige.
    c'est trop mesprisé ung tel gaige
    comme le faulcon ennobly
    quant pour ung peu de fol langaige.
    tu le veulx ja mettre en obly.

    Cuides tu fayre les beaulx saulx.
    et vivre d'amoureuse sorte
    sans sentir les cruelz assaulx
    de dangier qui garde la porte.
    dangier a la force tant forte
    tant dur tant fort et fier effort
    que les plus fors cueurs desconforte
    quant il s'efforce bien et fort
    Paris le beau filz d'ecuba
    sans grant dangier n'eut pas helayne
    et en fin il en succumba
    par mort et par guerre villayne
    Jason a qui beaulté humaine
    par tous les dieux fut accordee.
    souffrit ennuy mainte sepmaine
    pour avoir la belle medee

    Te souvient il point de dydo
    et de eneas filx de venus
    de narcisus de dame equo.
    de tybé et de piramus
    Ovide en met ung cent et plus
    qu'amours fist jadis tourmenter
    pour eviter motz superflus.
    je ne les veulx pas reciter.
    aucunesfois tristesse dure.
    convient endurer et souffrir.
    a soucy a peine a froidure.
    se doit ung amoureux offrir.
    mais s'il parvient a son desir
    aprés ces tourmens anormaulx
    tu dois sçavoir q'un seul plaisir
    fait oublier cent mille maulx.

    Qu'esse d'ung gracieux baiser
    ou d'un Ris getté doulcement
    n'esse pas pour fayre appaiser
    toute peine et cruel tourment
    qu'esse d'un doulx atouchement
    qu'esse des beaulx motz qui sont diz
    qu'esse de tel esbatement
    n'esse pas ung droit paradis

    Il n'est point de telz biens au monde.
    que ceulx qu'amours donne et depart
    pourtant ne deviens vacabonde
    mais pense d'en gaigner autre part
    retourne avant qu'il soit plus tart.
    tu as trop longuement erré
    va contempler le doulx regard:
    du faulcon que tu as leurré
    Raport envye et jalousie.
    qui tous maulx scevent procurer
    sans pitié et sans courtoisie
    ont voulu de toy murmurer
    mais quoy il te fault endurer
    et rire avec les esbatans:
    ung mal ne peut tousjours durer:
    aprés la pluye le beau temps

    Retien tout ce que je t'ay dit
    prens les motz que je te presente
    obeis moy sans contredit
    entretien l'amoureuse sente
    va veoir la beaulté excellente
    du faulcon et plus ne sejourne.
    j'ay fait ma legacion gente
    adieu te diz je m'en retourne

Aprés ceste remonstrance faicte par cupido le dieu d'amours le
faulconnier ouvrit les yeulx regarda autour de soy & ne vit ame/
commença a penser a la vision & Revelacion qui luy avoit esté ja faicte
Il lermoya en souspirant/ souspira/ en regretant regreta/ en recordant
la persuacion deifique Et rememora la beaulté/ doulceur/ gracieuseté
doulx regart/ bel accueil & honneste maintien du faulcon Et en pençant a
ces choses reprist vigueur/ confort/ couraige/ conseil et audace.
descendit de la chambre trouva son cheval peissant en ung prey Monta
incontinent dessus & jura que maulgré la jalousie du sacre L'envie du
lasnier Les rapors du tunicien Et les abaiz des mauvais chiens toute sa
vie n'oublira le faulcon mais l'aymera jusques a la mort Et a ceste
heure fist promesse a dame venus que jamais ne sejourneroit en ung logis
plus d'une nuyt tant qu'il eust certaines nouvelles de ses amours.


L'acteur

Or avoit le faulcon pris son vol depuis le chasteau jusques a l'entree
d'un boys regardant de quel part & a quel vent il se pourroit essorer
mais phebus emporta sa lumiere outre la mer oceane & donne lieu a phebé
qui tantost amena sur terre la tenebreuse nuyt parquoy le faulcon tout
esgaré fut contrainct de percher illec & passer ung petit de temps
attendant l'aventure. Et quant vint environ la minuyt regarda vers le
ciel & veit descendre une moult noble dame ayant face angelique decoree
d'un subtil vestement/ cler lumineux transparant & diaphane portant sur
son chief une couronne garnie tresrichement de pierres precieuses &
perles de conte semees tout alentour de fin esmail et plaisant
dyapreure. Laquelle dame serieusemant & en toute gravité se vint rendre
devant le faucon/ le regarda assés longuement d'un oeil courtois &
amiable puis aprés de sa langue faconde commença a proposer les
gracieuses parolles qui s'ensuivent


Rayson

    Je suis Rayson princesse de vertus
    de tout honneur la nourrice & la mere.
    par mon fait sont les vices abatus
    et cueurs humains de grace revestus
    pour militer contre folie amere
    il n'est engin tant soit tule ou omere
    qui puist avoir de bonnes meurs foyson
    s'il ne joÿst du saige de rayson

    Je viens a toy O faulcon ignorant
    povre de sens/ privé de sapience
    Je viens a toy legierement courant
    car j'ay pitié quant je te vois mourant
    par folle erreur et par impacience
    tu peuz penser que ce n'est pas science.
    de demourer en dangereux pas
    l'omme discret chemine par compas

    Comment euz tu couraige ou hardiesse
    de desployer le regart de tes yeulx
    sur la beaulté/ sur la clere jeunesse.
    sur le leurre/ sur la belle richesse.
    du faulconnier qui te cerche en tous lieux
    certes faulcon tu devois pour le mieulx
    garder honneur/ vergongne et ignorance
    pour les deux yeux entre concupiscence

    Tu as commis non pas ung simple vice
    mais deux forfais par ta grant lacheté.
    tu es entré en l'amoureux service
    premierement par traict d'avarice.
    secondement pour querre volupté.
    et se tu dis que toute honnesteté
    tu as trouvé au faulconnier begnin
    devers la queuhe est tousjours le venin

    Quelle est la fin ou les amoureux tendent
    en poursuyvant leur amoureuse queste
    quel est le bien & grace qu'il attendent.
    quant tous les jours s'esforcent & contendent
    de parvenir a gaing ou a conqueste.
    l'un se complaint l'autre fait sa requeste.
    mais je te dis qu'aprés melencolye.
    la fin d'amours n'est que toute folye

    Combien qu'on peut arguer sur ce point.
    que par amour on entre en mariage.
    pourtant amour blasmer ne se doit point
    car on accquiert par fine amour qui point
    le secrement qui augmente lignage.
    les amoureux plains de subtil langaige.
    font de telz motz leur targe & leur pavois
    mais pour ung bon dix en est de mauvais

    Cent mille maulx par amours sont venus
    tous divers cas & dangiers inhumains.
    troyens en sont en cendres devenus.
    maulgré priam/ hector ou helenus.
    par grecz puissans qui y mirent les mains
    fureur d'amours fist jadis aux romains.
    femmes ravir et les sabines prendre.
    ardant desir fait maint mal entreprendre

    Bien fut pugny apius claudius
    quant il cuida virgine violer
    pareillement dit tytus livius.
    qu'on exilla le filz tarquinius
    quant par force vint lucrece acoler.
    mais qui vouldroit les livres recoler.
    on trouveroit exemples largement
    folz amoureux n'ont point d'entendement.

    En son jardin susanne se lavoit.
    quant des viellars cuida estre grevee
    et bersabé nouvelles ne sçavoit
    du Roy david qui espié l'avoit
    quant elle estoit en sa chambre privee.
    mieulx eust valu qu'elle se fust lavee.
    les huys fermés pour tous maulx evader
    on ne se peut trop seurement garder

    Femme se doit honnestement tenir
    de beau maintien de simple contenance
    peu se monstrer/ peu aller peu venir.
    qu'elle ne puist a honte parvenir
    en frequentant trop diverse acointance
    et de dyna doit avoir souvenance.
    qui trop ala dont elle fut ravie
    On doit amer honneur comme sa vie.

    Note ces motz O faulcon esgaré.
    note ces motz & saigement te garde
    de retourner soies tout preparé:
    pour ton honneur estre mieulx reparé.
    affin que nul en mal ne te regarde:
    ne doute rien prens moy pour sauvegarde
    je te seray confort conseil et dame
    qui veult bien faire il ne doit doubter ame

    Repren ton vol par devers les oyseaux
    que tu lessas par folle insipience
    tu ne craindras ne les vens ne les eaux
    bestes ne gens dames ne damaiseaux.
    quant tu auras necte la conscience
    encline toy soubz humble obedience
    vis scelon dieu garde toy desormais.
    Amendement vault mieulx tart que jamaiz

Quant dame raison eut faicte ceste profitable exhortacion elle tint
silence pour ung tandis & se monstra toute deliberee de Ramener le
faulcon ou chasteau le remetre en son premier lieu Et restituer en son
premier honneur. Lequel faulcon voyant la bonne affection de raison &
pesant a la balance les beaulx motz qu'elle avoit proferés Considerant
aussi que ne pouoit mieulx faire que croire son bon conseil. determina/
promist et proposa/ Retourna incontinent se mettre en tout devoir &
diligence & faire a son bon pouoir comme se le cas ne fust point advenu
Non pas qu'il en veuille mespriser ou prendre en hayne le fauconnier car
il ne sçaroit: Mais le veult tant qu'il vivra louer exaulcer & aymer en
tout honneur/ discrecion & bonne significacion Et ainsi combien que le
faulconnier a la subjection de cupido dieu d'amours s'efforçast de
querir sercher & reclamer le faulcon. Pour de plus en plus consolider &
entretenir la premiere acointance: Toutesfois par la bonne industrie ou
sollicitude de raison furent long temps sans aprocher/ sans veoir l'un
l'autre & conferer ensemble Je ne sçay qu'il advint aprés


L'acteur

    Moy qui suis present a l'istoyre.
    et la congnois tout a delivre.
    je l'ay redigee en memoyre.
    comme par escript la vous livre
    pour demonstrer qu'amours en yvre,
    et baille aux amans le boucon
    J'ay composé ce petit livre.
    Qu'on peut appeller le faulcon


Imprimé a paris Par le Petit Laurens. En la Rue saint Jacquez pres saint
yvez.




Notes du transcripteur

L'orthographe et la ponctuation de l'original sont conservés. On a
cependant résolu les abréviations par signes conventionnels (par exemple
Cõme remplacé en Comme), distingué u/v et i/j, et ajouté apostrophes,
cédilles et accents conformément à l'usage.

On a effectué les corrections suivantes:

    ajouté fait (C'est grant fait que de jalousie)
    corrigé cause en raison (non sans cause certes ne sans raison)
    corrigé feray en seray (je te seray confort conseil et dame)

Ainsi que certaines erreurs manifestement dues au typographe, non
signalées en détail.







End of the Project Gutenberg EBook of Le livre du faulcon, by Anonymous

